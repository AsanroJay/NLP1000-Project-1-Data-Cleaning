book,chapter,verse_number,text
Genesis,1,1,Sa sinugdan gibuhat sa Dios ang kalangitan ug ang yuta.
Genesis,1,2,"Ug ang yuta walay dagway ug walay sulod ug ang kangitngit milukop sa nawong sa kahiladman, ug ang Espiritu sa Dios naglihok ibabaw sa katubigan."
Genesis,1,3,"Ug ang Dios miingon, “Motungha ang kahayag,” ug diha ang kahayag."
Genesis,1,4,"Nakita sa Dios nga ang kahayag maayo, ug gilain sa Dios ang kahayag gikan sa kangitngit."
Genesis,1,5,"Ug gitawag sa Dios ang kahayag nga Adlaw, ug ang kangitngit gitawag niya nga Gabii. Dihay kagabhion ug dihay kabuntagon, una nga adlaw."
Genesis,1,6,"Unya ang Dios miingon, “Mahimo ang usa ka wanang taliwala sa mga katubigan ug bahinon niini ang katubigan gikan sa katubigan.”"
Genesis,1,7,Busa gibuhat sa Dios ang wanang ug gilain niya ang katubigan nga diha sa ilalom sa wanang gikan sa katubigan nga diha sa ibabaw sa wanang. Ug nahimo kini.
Genesis,1,8,"Gitawag sa Dios ang wanang nga Langit. Dihay kagabhion ug dihay kabuntagon, ikaduha nga adlaw."
Genesis,1,9,"Unya ang Dios miingon, “Matingob ang katubigan nga anaa sa ubos sa kalangitan ngadto sa usa ka dapit ug motungha ang uga nga yuta.” Ug nahimo kini."
Genesis,1,10,"Ang uga nga dapit gitawag sa Dios nga Yuta, ug ang katubigan nga natingob iyang gitawag nga Kadagatan. Ug nakita sa Dios nga kini maayo."
Genesis,1,11,"Ug miingon ang Dios, “Magpaturok ug mga tanom ang yuta, mga tanom nga maghatag ug liso, ug mga kahoy nga maghatag ug bunga nga anaa ang binhi, ang matag usa sumala sa matang niini diha sa yuta.” Ug nahimo kini."
Genesis,1,12,"Busa ang yuta nagpaturok ug mga tanom, mga tanom nga naghatag ug liso, sumala sa matang niini, ug mga kahoy nga naghatag ug bunga nga anaa ang binhi niini, sumala sa mga matang niini. Ug nakita sa Dios nga kini maayo."
Genesis,1,13,"Dihay kagabhion ug dihay kabuntagon, ikatulo nga adlaw."
Genesis,1,14,"Unya ang Dios miingon, “Mahimo ang mga kahayag diha sa wanang sa kalangitan aron sa paglain sa adlaw gikan sa gabii, ug mahimo nga ilhanan alang sa mga panahon alang sa mga adlaw ug sa mga tuig,"
Genesis,1,15,ug mahimo sila nga mga kahayag diha sa wanang sa kalangitan aron paghatag ug kahayag ibabaw sa yuta.” Ug nahimo kini.
Genesis,1,16,"Busa gibuhat sa Dios ang duha ka dagkong kahayag: ang labaw ug kahayag magdan-ag panahon sa adlaw ug ang gamay ug kahayag magdan-ag panahon sa gabii, ug gibuhat usab niya ang mga bituon."
Genesis,1,17,"Gibutang sila sa Dios diha sa wanang sa kalangitan aron maghatag ug kahayag sa yuta,"
Genesis,1,18,"aron maggahom panahon sa adlaw ug sa gabii, ug aron sa paglain sa kahayag gikan sa kangitngit. Ug nakita sa Dios nga kini maayo."
Genesis,1,19,"Dihay kagabhion ug dihay kabuntagon, ikaupat nga adlaw."
Genesis,1,20,"Unya ang Dios miingon, “Mapuno ang katubigan sa daghan nga buhing binuhat ug manglupad ang kalanggaman sa ibabaw sa yuta diha sa wanang sa kalangitan.”"
Genesis,1,21,"Busa gibuhat sa Dios ang dagkong mga mananap sa dagat ug ang tanang buhing binuhat nga naglihok nga milukop sa katubigan, sumala sa ilang mga matang ug ang tanang langgam nga may pako, sumala sa ilang mga matang. Ug nakita sa Dios nga kini maayo."
Genesis,1,22,"Gipanalanginan sila sa Dios nga nag-ingon, “Sanay ug panaghan kamo ug lukpa ninyo ang tubig sa kadagatan ug managhan ang mga langgam diha sa yuta.”"
Genesis,1,23,"Dihay kagabhion ug dihay kabuntagon, ikalima nga adlaw."
Genesis,1,24,"Unya ang Dios miingon, “Motungha diha sa yuta ang mga buhing binuhat sumala sa ilang mga matang, mga kahayopan, ug mga mananap sa yuta nga nagkamang ug mga ihalas nga mananap sumala sa ilang mga matang.” Ug nahimo kini."
Genesis,1,25,"Busa gibuhat sa Dios ang mga mananap sa yuta sumala sa ilang mga matang, ug ang kahayopan sumala sa ilang mga matang ug ang tanang mga mananap nga nagkamang sa yuta sumala sa ilang mga matang. Ug nakita sa Dios nga kini maayo."
Genesis,1,26,"Unya ang Dios miingon, “Buhaton nato ang tawo sumala sa atong dagway, ingon nga sama kanato. Sila ang maggahom ibabaw sa mga isda sa dagat ug sa mga langgam sa kahanginan, ug sa tanang kahayopan ug sa tanang ihalas nga mananap sa kalibotan ug sa tanan nga nagkamang sa yuta.”"
Genesis,1,27,"Busa gibuhat sa Dios ang tawo sumala sa iyang kaugalingong dagway, sumala sa dagway sa Dios gibuhat niya sila, lalaki ug babaye iyang gibuhat sila."
Genesis,1,28,"Ug gipanalanginan sila sa Dios, ug ang Dios miingon kanila, “Sanay kamo ug panaghan, ug lukpa ang yuta ug dumalaha kini ug kamo ang maggahom ibabaw sa mga isda sa dagat, ug sa mga langgam sa kalangitan, ug sa tanan nga buhing binuhat nga naglihok sa ibabaw sa yuta.”"
Genesis,1,29,"Ug ang Dios miingon, “Tan-awa, akong gihatag kaninyo ang tanang tanom nga naghatag ug binhi nga anaa sa tibuok nga yuta, ug ang tanang kahoy nga may bunga nga naghatag ug binhi. Inyo na kini alang sa inyong pagkaon."
Genesis,1,30,"Ug alang sa tanang mananap sa yuta ug sa tanang langgam sa kalangitan, ug sa tanang nagkamang sa yuta, alang sa tanan nga adunay kinabuhi, gihatag nako ang tanang tanom nga lunhaw aron ilang kaonon.” Ug nahimo kini."
Genesis,1,31,"Ug nakita sa Dios ang tanang butang nga iyang gihimo, ug tan-awa, kini maayo kaayo. Dihay kagabhion ug dihay kabuntagon, ikaunom nga adlaw."
Genesis,2,1,Busa ang kalangitan ug ang yuta nahuman pagbuhat ug ang tanang panon niini.
Genesis,2,2,Ug sa ikapito nga adlaw natapos sa Dios ang buhat nga iyang gihimo. Ug mipahulay siya sa ikapito nga adlaw gikan sa tanan niyang buhat nga iyang nahimo.
Genesis,2,3,Ug gipanalanginan sa Dios ang ikapito nga adlaw ug gibalaan kini tungod kay niini mipahulay ang Dios gikan sa tanan niyang buhat nga iyang gihimo sa iyang pagpamuhat.
Genesis,2,4,"Kini mao ang mga sinugdan sa kalangitan ug sa yuta sa dihang gibuhat kini. Sa adlaw nga gibuhat sa Ginoong Dios ang yuta ug ang langit,"
Genesis,2,5,"wala pay tanom sa kapatagan diha sa yuta ug wala pay mga tanom nga nanurok sa kapatagan kay ang Ginoong Dios wala pa magpaulan sa ibabaw sa yuta, ug wala pay tawo nga mouma sa yuta."
Genesis,2,6,Apan dihay tubig nga mibuswak gikan sa yuta ug mipatubig sa tibuok yuta.
Genesis,2,7,"Ug giumol sa Ginoong Dios ang tawo nahimo nga gikan sa abog sa yuta ug gihuyop niya ngadto sa ilong niini ang gininhawa sa kinabuhi, ug ang tawo nahimo nga buhing binuhat."
Genesis,2,8,Ug ang Ginoong Dios nagbuhat ug usa ka tanaman sa silangan sa Eden ug gibutang niya didto ang tawo nga iyang giumol.
Genesis,2,9,Ug gipaturok sa Ginoong Dios gikan sa yuta ang tanan nga kahoy nga matahom nga tan-awon ug maayo nga kaonon. Diha usab sa taliwala sa tanaman ang kahoy sa kinabuhi ug ang kahoy sa kahibalo sa maayo ug sa daotan.
Genesis,2,10,"Ug dihay usa ka suba nga midagayday gikan sa Eden, ang usa ka suba aron sa pagpatubig sa tanaman, ug gikan didto nabahin kini ug nahimong upat ka suba."
Genesis,2,11,"Ang ngalan sa usa Pison. Kini mao ang naglibot sa tibuok nga yuta sa Habila diin adunay bulawan,"
Genesis,2,12,ug ang bulawan niadtong yutaa maayo; didto usab may bedelio ug bato nga onyx.
Genesis,2,13,Ug ang ngalan sa ikaduha nga suba Gihon. Kini mao ang naglibot sa tibuok nga yuta sa Cus.
Genesis,2,14,Ug ang ngalan sa ikatulo nga suba Hidekel. Kini midagayday sa silangan sa Asiria. Ug ang ikaupat nga suba mao ang Eufrates.
Genesis,2,15,Gikuha sa Ginoong Dios ang tawo ug gibutang sa tanaman sa Eden aron mag-atiman ug magbantay niini.
Genesis,2,16,"Ug ang Ginoong Dios nagsugo sa tawo, nga nag-ingon, “Makakaon ikaw gikan sa tanan nga kahoy sa tanaman,"
Genesis,2,17,"apan sa kahoy sa kahibalo sa maayo ug sa daotan, ayaw pagkaon niini kay sa adlaw nga mokaon ikaw niini, mamatay ka gayod.”"
Genesis,2,18,"Ug miingon ang Ginoong Dios, “Dili maayo nga ang tawo mag-inusara; buhatan nako siya ug kaabag nga angay kaniya.”"
Genesis,2,19,"Ug giumol sa Ginoong Dios gikan sa yuta ang tanang mga mananap sa kapatagan ug ang tanan nga langgam sa kalangitan, ug gidala niya sila ngadto sa tawo aron makita niya kon unsay ingalan niya kanila. Ug ang tanan nga gingalan sa tawo sa mga mananap nga buhi, mao na ang ngalan niini."
Genesis,2,20,Gihatagan sa tawo ug mga ngalan ang tanan nga kahayopan ug ang mga langgam sa kalangitan ug ang tanan nga mga mananap sa kapatagan apan alang sa tawo walay nakaplagan nga katabang nga angay kaniya.
Genesis,2,21,"Ug gipahinanok sa Ginoong Dios ang tawo ug samtang natulog siya, ang Dios mikuha ug usa sa mga gusok niya ug gitakpan niya ang unod sa dapit niini."
Genesis,2,22,"Ug ang gusok nga gikuha sa Ginoong Dios gikan sa tawo gibuhat niya nga usa ka babaye, ug iyang gidala siya ngadto sa lalaki."
Genesis,2,23,"Ug ang tawo miingon, “Ania ra gayod ang bukog sa akong mga bukog, ug unod sa akong unod, siya nganlan nga Babaye, kay gikuha siya gikan sa Lalaki.”"
Genesis,2,24,"Tungod niini, ang lalaki mobiya sa iyang amahan ug sa iyang inahan, ug motipon siya sa iyang asawa, ug sila mahimong usa ka unod."
Genesis,2,25,"Ug silang duha hubo, ang tawo ug ang iyang asawa, ug sila wala maulaw."
Genesis,3,1,"Karon, ang bitin labawng malinglahon kay sa tanang ihalas nga mananap nga gibuhat sa Ginoong Dios. Ug miingon siya sa babaye, “Nag-ingon ba ang Dios, ‘Dili kamo makakaon gikan sa bisan unsa nga kahoy sa tanaman’?”"
Genesis,3,2,"Ug ang babaye mitubag sa bitin, “Makakaon kami sa bunga sa mga kahoy sa tanaman,"
Genesis,3,3,"apan miingon ang Dios, ‘Ayaw kamo pagkaon sa bunga sa kahoy nga anaa sa taliwala sa tanaman o bisan sa paghikap niana, aron dili kamo mamatay.’ ”"
Genesis,3,4,"Ug ang bitin miingon sa babaye, “Dili kamo mamatay."
Genesis,3,5,"Kay nasayod ang Dios nga sa dihang kamo mokaon niini mabuka ang inyong mga mata ug mahimo kamo nga sama sa Dios, mahibalo sa maayo ug sa daotan.”"
Genesis,3,6,"Ug sa dihang nakita sa babaye nga ang kahoy maayong kaonon ug nga kini makalipay sa mga mata ug nga ang kahoy angay nga tinguhaon aron mahimong maalamon, mikuha siya sa bunga niini ug mikaon. Ug gihatagan niya ang iyang bana nga uban kaniya ug mikaon siya."
Genesis,3,7,"Unya nabuka ang mga mata nilang duha, ug sila nakaamgo nga sila hubo, busa nagtahi sila ug mga dahon sa igera ug gihimo nilang mga tapis alang sa ilang kaugalingon."
Genesis,3,8,Ug nadungog nila ang kasikas sa Ginoong Dios nga naglakaw didto sa tanaman sa pagkakilomkilom. Ug mitago ang tawo ug ang iyang asawa didto sa taliwala sa mga kakahoyan sa tanaman.
Genesis,3,9,"Apan ang Ginoong Dios mitawag sa tawo ug miingon kaniya, “Hain ka?”"
Genesis,3,10,"Ug mitubag siya, “Nadungog nako ang imong kasikas diha sa tanaman, ug nahadlok ako kay hubo man ako, busa mitago ako.”"
Genesis,3,11,"Ug miingon siya, “Kinsa ba ang nag-ingon kanimo nga hubo ikaw? Mikaon ba ikaw gikan sa kahoy nga gidili nako kanimo sa pagkaon?”"
Genesis,3,12,"Ug ang tawo miingon, “Ang babaye nga gihatag nimo kanako aron akong ikauban, siya ang naghatag kanako sa bunga sa kahoy, ug mikaon ako.”"
Genesis,3,13,"Ug ang Ginoong Dios miingon sa babaye, “Unsa man kining imong gibuhat?” Ug ang babaye miingon, “Ang bitin milingla kanako, ug mikaon ako.”"
Genesis,3,14,"Ug ang Ginoong Dios miingon sa bitin, “Tungod kay ikaw nagbuhat niini, tinunglo ikaw labaw sa tanan nga mga kahayopan ug labaw sa tanan nga ihalas nga mga mananap; pinaagi sa imong tiyan magkamang ikaw, ug magkaon ikaw ug abog sa tanan nga mga adlaw sa imong kinabuhi."
Genesis,3,15,"Ug ibutang nako ang panag-away tali kanimo ug sa babaye ug tali sa imong kaliwat ug sa iyang kaliwat; siya magsamad sa imong ulo, ug ikaw magsamad sa iyang tikod.”"
Genesis,3,16,"Ngadto sa babaye miingon siya, “Padaghanon nako pag-ayo ang kasakit sa imong pagpanamkon ug sa kasakit ikaw magpahimugso ug mga anak, apan mangandoy gihapon ikaw sa imong bana ug siya magbuot kanimo.”"
Genesis,3,17,"Ug miingon siya kang Adan, “Tungod kay namati man ikaw sa tingog sa imong asawa ug mikaon sa bunga sa kahoy nga niini ako nagsugo kanimo, ‘Ayaw pagkaon niini,’ tinunglo ang yuta tungod kanimo. Pinaagi sa pagbudlay makakaon ikaw gikan niini sa tanang mga adlaw sa imong kinabuhi."
Genesis,3,18,Kini magpaturok usab kanimo ug mga tunokong sampinit ug mga sagbot ug magkaon ikaw sa mga tanom sa kapatagan.
Genesis,3,19,Pinaagi sa singot sa imong nawong makakaon ikaw sa pan hangtod nga mobalik ikaw sa yuta tungod kay ikaw gikuha gikan niini; ikaw abog ug sa abog ikaw mobalik.”
Genesis,3,20,Ug ginganlan sa tawo ug Eva ang iyang asawa tungod kay siya mao ang inahan sa tanan nga buhi.
Genesis,3,21,Ug ang Ginoong Dios nagbuhat ug mga bisti nga panit alang kang Adan ug sa iyang asawa ug iyang gibistihan sila.
Genesis,3,22,"Ug ang Ginoong Dios miingon, “Tan-awa, ang tawo nahimo nga sama sa usa kanato, nahibalo sa maayo ug sa daotan. Ug karon tingali unya ug mokab-ot siya ug mokuha usab gikan sa kahoy sa kinabuhi ug mokaon, ug mabuhi hangtod sa kahangtoran.”"
Genesis,3,23,Tungod niini ang Ginoong Dios mihingilin kaniya gikan sa tanaman sa Eden aron sa pag-uma sa yuta diin siya gikuha.
Genesis,3,24,"Busa gipapahawa niya ang tawo, ug didto sa silangang dapit sa tanaman sa Eden gibutang niya ang mga kerubin ug ang nagsiga nga espada nga nagtuyok aron pagbantay sa dalan ngadto sa kahoy sa kinabuhi."
Genesis,4,1,"Ug si Adan nakighilawas kang Eva nga iyang asawa ug kini nanamkon, unya nanganak kang Cain ug miingon, “Nanganak ako ug usa ka lalaki tungod sa tabang sa Ginoo .”"
Genesis,4,2,Ug nanganak usab siya sa igsoon niini nga si Abel. Ug si Abel tigbantay sa mga karnero samtang si Cain tig-ugmad sa yuta.
Genesis,4,3,"Ug sa paglabay sa panahon, nahitabo nga si Cain nagdala ngadto sa Ginoo sa iyang halad gikan sa mga abot sa yuta."
Genesis,4,4,Ug si Abel nagdala usab sa mga kamagulangan sa iyang mga karnero ug sa mga tambok nga bahin niini ug gitagad sa Ginoo si Abel ug ang iyang halad.
Genesis,4,5,"Apan kang Cain ug sa iyang halad, wala siya magtagad. Busa nasuko pag-ayo si Cain, ug nagmug-ot ang iyang dagway."
Genesis,4,6,"Ug ang Ginoo miingon kang Cain, “Nganong nasuko ka man, ug nganong nagmug-ot man ang imong dagway?"
Genesis,4,7,"Kon maayo ang imong gibuhat, dili ba dawaton man kini? Ug kon ikaw wala magbuhat sa maayo, ang sala naghupo diha sa ganghaan ug ang tuyo niini mao ikaw, apan ikaw kinahanglan nga mobuntog niini.”"
Genesis,4,8,"Ug si Cain misulti kang Abel nga iyang igsoon, “Mangadto kita sa patag.” Ug sa didto na sila sa patag, si Cain mihasmag batok kang Abel nga iyang igsoon, ug gipatay niya siya."
Genesis,4,9,"Ug ang Ginoo miingon kang Cain, “Hain si Abel nga imong igsoon?” Ug siya mitubag, “Wala ako mahibalo! Tigbantay ba god ako sa akong igsoon?”"
Genesis,4,10,"Ug ang Ginoo miingon, “Unsa man ang imong gibuhat? Ang tingog sa dugo sa imong igsoon nagtuaw kanako gikan sa yuta."
Genesis,4,11,Ug karon tinunglo ikaw gikan sa yuta nga mibuka sa iyang baba sa pagdawat sa dugo sa imong igsoon gikan sa imong kamot.
Genesis,4,12,"Sa dihang mag-ugmad ikaw sa yuta, dili na kini maghatag kanimo sa iyang kusog. Maglatagaw ug magtagotago ikaw sa kalibotan.”"
Genesis,4,13,"Ug si Cain miingon sa Ginoo , “Ang akong silot dako pa kay sa akong maantos."
Genesis,4,14,"Giabog nimo ako niining adlawa gikan niining yutaa, ug ako matago gikan sa imong atubangan, maglatagaw ug magtagotago ako sa kalibotan ug mahitabo nga si bisan kinsa nga makakita kanako, mopatay kanako.”"
Genesis,4,15,"Ug ang Ginoo miingon kaniya, “Dili kana mahitabo! Si bisan kinsa nga mopatay kang Cain panimaslan ug pito ka pilo.” Ug gibutangan sa Ginoo ug patik si Cain aron siya dili patyon ni bisan kinsa nga makakita kaniya."
Genesis,4,16,"Ug mipahawa si Cain sa atubangan sa Ginoo , ug mipuyo sa yuta sa Nod, sa silangan sa Eden."
Genesis,4,17,"Ug nakighilawas si Cain sa iyang asawa, ug siya nagsamkon ug nanganak kang Enoc ug nagtukod siya ug usa ka lungsod ug ginganlan niya sama sa ngalan sa iyang anak nga si Enoc."
Genesis,4,18,"Ug kang Enoc natawo si Irad, ug si Irad mao ang amahan ni Mehujael, ug si Mehujael mao ang amahan ni Methusael, ug si Methusael mao ang amahan ni Lamec."
Genesis,4,19,"Ug si Lamec nangasawa ug duha ka buok, ang ngalan sa usa mao si Ada ug ang ngalan sa usa si Zilla."
Genesis,4,20,"Ug si Ada nanganak kang Jabal, ang amahan sa mga nagpuyo sa mga tolda ug may mga kahayopan."
Genesis,4,21,"Ug ang ngalan sa iyang igsoon mao si Jubal, ang amahan sa tanan nga mga tig-alpa ug sa mga tigplawta."
Genesis,4,22,"Ug si Zilla usab nanganak kang Tubal-Cain nga tighimo sa tanang galamiton nga bronsi ug puthaw, ug ang igsoon nga babaye ni Tubal-Cain mao si Naama."
Genesis,4,23,"Ug si Lamec miingon sa iyang mga asawa, “Ada ug Zilla, pamati kamo sa akong tingog, kamong mga asawa ni Lamec, pamatia ninyo ang akong isulti kaninyo; kay gipatay nako ang usa ka tawo tungod sa iyang pagsamad kanako, usa ka batan-on tungod sa iyang pagbun-og kanako."
Genesis,4,24,"Kon si Cain ipanimalos ug pito ka pilo, si Lamec 77 ka pilo.”"
Genesis,4,25,"Ug si Adan nakighilawas pag-usab sa iyang asawa ug siya nanganak ug usa ka batang lalaki ug gitawag niya ang iyang ngalan nga Seth, kay miingon siya, “Ang Dios mihatag kanako ug usa ka kaliwat nga puli kang Abel nga gipatay ni Cain.”"
Genesis,4,26,Ug kang Seth usab natawo ang usa ka anak nga lalaki ug gitawag niya ang iyang ngalan nga Enos. Unya ang mga tawo nagsugod sa pagtawag sa ngalan sa Ginoo .
Genesis,5,1,"Mao kini ang talaan sa mga kaliwat ni Adan. Sa diha nga gibuhat sa Dios ang tawo, gibuhat niya siya sumala sa dagway sa Dios."
Genesis,5,2,"Lalaki ug babaye gibuhat niya sila, ug gipanalanginan niya sila ug ginganlan sila nga “Tawo” sa dihang gibuhat sila."
Genesis,5,3,"Ug si Adan nagpanuigon ug 130 ka tuig sa dihang nahimo siyang amahan sa usa ka anak nga lalaki nga liwat kaniya, sumala sa iyang dagway, ug ginganlan niya siya ug Seth."
Genesis,5,4,"Human maanak kaniya si Seth, si Adan nabuhi pa ug laing 800 ka tuig ug may mga anak pa gayod siya nga lalaki ug babaye."
Genesis,5,5,"Busa ang tanang mga adlaw ni Adan 930 ka tuig, ug siya namatay."
Genesis,5,6,"Sa dihang si Seth nagpanuigon ug 105, siya nahimong amahan ni Enos."
Genesis,5,7,"Human maanak kaniya si Enos, si Seth nabuhi pa ug laing 807 ka tuig ug may mga anak pa gayod siya nga lalaki ug babaye."
Genesis,5,8,"Ang tanan nga mga adlaw sa kinabuhi ni Seth 912 ka tuig, ug siya namatay."
Genesis,5,9,"Sa dihang si Enos nagpanuigon ug 90, siya nahimong amahan ni Kenan."
Genesis,5,10,"Human maanak kaniya si Kenan, si Enos nabuhi pa ug laing 815 ka tuig ug may mga anak pa gayod nga lalaki ug babaye."
Genesis,5,11,"Busa ang tanang mga adlaw ni Enos 905, ug siya namatay."
Genesis,5,12,"Sa dihang si Kenan nagpanuigon ug 70, siya nahimong amahan ni Mahalaleel."
Genesis,5,13,"Human maanak kaniya si Mahalaleel, si Kenan nabuhi pa ug laing 840 ka tuig ug may mga anak pa gayod nga lalaki ug babaye."
Genesis,5,14,"Busa ang tanang mga adlaw ni Kenan 910 ka tuig, ug siya namatay."
Genesis,5,15,"Sa dihang si Mahalaleel nagpanuigon ug 65, siya nahimong amahan ni Jared."
Genesis,5,16,"Ug human maanak kaniya si Jared, si Mahalaleel nabuhi pa ug laing 830 ka tuig ug may mga anak pa gayod nga lalaki ug babaye."
Genesis,5,17,"Busa ang tanang mga adlaw ni Mahalaleel 895 ka tuig, ug siya namatay."
Genesis,5,18,"Sa dihang si Jared nagpanuigon ug 162, siya nahimong amahan ni Enoc."
Genesis,5,19,"Human maanak kaniya si Enoc, si Jared nabuhi pa ug laing 800 ka tuig ug may mga anak pa gayod nga lalaki ug babaye."
Genesis,5,20,"Busa ang tanang mga adlaw ni Jared 962 ka tuig, ug siya namatay."
Genesis,5,21,"Sa dihang si Enoc nagpanuigon ug 65, siya nahimong amahan ni Metusela."
Genesis,5,22,"Human maanak kaniya si Metusela, si Enoc nagkinabuhi uban sa Dios sulod sa 300 ka tuig ug may mga anak pa gayod nga lalaki ug babaye."
Genesis,5,23,Busa ang tanang mga adlaw ni Enoc 365 ka tuig.
Genesis,5,24,"Si Enoc nagkinabuhi uban sa Dios, ug nahanaw siya kay gikuha siya sa Dios."
Genesis,5,25,"Sa dihang si Metusela nagpanuigon ug 187, siya nahimong amahan ni Lamec."
Genesis,5,26,"Human maanak kaniya si Lamec, si Metusela nabuhi pa ug laing 782 ka tuig, ug may mga anak pa gayod nga lalaki ug babaye."
Genesis,5,27,"Busa ang tanang mga adlaw ni Metusela 969 ka tuig, ug siya namatay."
Genesis,5,28,"Sa dihang si Lamec napanuigon ug 182 ka tuig, siya nahimong amahan sa usa ka batang lalaki,"
Genesis,5,29,"ug ginganlan niya siya ug Noe, nga nag-ingon, “Gikan sa yuta nga gitunglo sa Ginoo , kining bataa maoy magdala kanato ug pahulay gikan sa atong buluhaton ug gikan sa pagpangabudlay sa atong mga kamot.”"
Genesis,5,30,"Human maanak kaniya si Noe, si Lamec nabuhi pa ug laing 595 ka tuig ug may mga anak pa gayod nga lalaki ug babaye."
Genesis,5,31,Busa ang tanang mga adlaw ni Lamec 777 ka tuig ug siya namatay.
Genesis,5,32,"Human nga si Noe nagpanuigon ug lima ka gatos, siya nahimong amahan nila ni Sem, Ham ug Japhet."
Genesis,6,1,"Sa dihang misugod sa pagdaghan ang mga tawo sa ibabaw sa yuta ug may nangatawo kanila nga mga anak nga babaye,"
Genesis,6,2,ang mga anak nga lalaki sa Dios nakakita nga ang mga anak nga babaye sa mga tawo maanyag ug nangasawa sila sumala sa ilang napili.
Genesis,6,3,"Ug ang Ginoo miingon, “Ang akong espiritu dili angay nga magpabilin uban sa tawo hangtod sa kahangtoran, kay siya unod apan ang iyang mga adlaw mahimo nga 120 ka tuig.”"
Genesis,6,4,"Niadtong mga adlawa ang mga Nefilim diha sa yuta, ug bisan sa panahon human niini, sa dihang ang mga lalaking anak sa Dios misulod ngadto sa mga babayeng anak sa mga tawo, ug sila nanganak alang kanila. Kini mao ang kusgan nga mga tawo sa karaang panahon, ang mga tawo nga bantogan."
Genesis,6,5,Nakita sa Ginoo nga dako ang pagkadaotan sa tawo sa ibabaw sa yuta ug nga ang tanang anaa sa mga hunahuna sa iyang kasingkasing kanunay lamang nga daotan.
Genesis,6,6,Ug ang Ginoo nagbasol nga gibuhat niya ang tawo sa yuta ug kini nakapasubo sa iyang kasingkasing.
Genesis,6,7,"Ug miingon ang Ginoo , “Akong laglagon gikan sa nawong sa yuta ang tawo nga akong gibuhat, tawo ug mananap ug ang mga nagkamang sa yuta ug mga langgam sa kalangitan kay nagbasol ako nga gibuhat ko sila.”"
Genesis,6,8,Apan si Noe nakapahimuot sa mga mata sa Ginoo .
Genesis,6,9,Kini mao ang mga kaliwat ni Noe. Si Noe usa ka tawo nga matarong ug dili masaway sa iyang panahon. Si Noe nagkinabuhi uban sa Dios.
Genesis,6,10,"Ug si Noe may tulo ka anak nga lalaki: si Sem, si Ham ug si Japhet."
Genesis,6,11,"Ug ang kalibotan nahimong daotan, nagkadunot sa atubangan sa Dios ug ang yuta napuno sa kabangis."
Genesis,6,12,"Ug nakita sa Dios nga ang kalibotan nahimong daotan, nagkadunot kini kay ang tanang tawo daotan man sa ilang pamaagi diha sa kalibotan."
Genesis,6,13,"Ug ang Dios miingon kang Noe, “Nakahukom na ako sa pagtapos sa tanan nga unod kay ang yuta napuno sa kadaotan tungod kanila, busa laglagon nako sila uban sa kalibotan."
Genesis,6,14,Pagbuhat ug usa ka arka gikan sa kahoy nga sipre ug mga lawak sa sulod sa arka ug buliti ug aspalto ang sulod ug gawas niini.
Genesis,6,15,"Ug buhata kini sa ingon niini nga paagi: ang gitas-on sa arka 300 ka maniko, ang iyang gilapdon 50 ka maniko, ug ang iyang gihabogon 30 ka maniko."
Genesis,6,16,"Pagbuhat ug atop sa arka, ug palabwa kini ug usa ka maniko diha sa ibabaw ug himoa diha sa kilid ang pultahan sa arka, ug himoa kini nga may ubos, ikaduha ug ikatulo nga andana."
Genesis,6,17,"Ug tan-awa, ako magdala ug baha sa mga tubig nganha sa yuta aron sa paglaglag sa tanang unod nga may kinabuhi ubos sa langit, ang tanan nga anaa sa yuta mangamatay."
Genesis,6,18,"Apan buhaton nako ang akong kasabotan uban kanimo ug mosulod ikaw sa arka, ikaw ug ang imong mga anak nga lalaki, ug ang imong asawa ug ang mga asawa sa imong mga anak nga uban kanimo."
Genesis,6,19,"Ug gikan sa tanang buhing butang sa tanan nga unod, duha sa matag matang, sila ipasulod nimo sa arka aron mabuhi uban kanimo. Kinahanglan nga sila laki ug baye."
Genesis,6,20,"Sa matag matang sa langgam ug sa matag matang sa mga hayop ug tanang mga butang nga nagkamang sa yuta sumala sa ilang matang, duha sa matag matang, sila mosulod uban kanimo aron mabuhi sila."
Genesis,6,21,Ug pagdala usab uban kanimo sa tanan nga pagkaon nga kaonon ug tigoma kini. Ug kini mahimo nga pagkaon alang kanimo ug alang kanila.”
Genesis,6,22,"Ug kini gibuhat ni Noe, gibuhat niya ang tanan nga gisugo sa Dios kaniya."
Genesis,7,1,"Unya ang Ginoo miingon kang Noe, “Sulod ngadto sa arka, ikaw ug ang tibuok nimong banay kay nakita nako nga ikaw matarong sa akong atubangan niining maong kaliwatan."
Genesis,7,2,"Pagdala ug pito ka parisan sa tanang hinlo nga mananap, ang laki ug ang baye, apan sa mga mananap nga hugaw, usa ka paris lamang, laki ug baye."
Genesis,7,3,"Pagdala usab ug pito ka parisan sa mga langgam sa kalangitan, laki ug baye aron sa pagpasanay sa ilang matang sa tibuok kalibotan."
Genesis,7,4,"Kay pito ka adlaw gikan karon, paulanan nako ang yuta sulod sa 40 ka adlaw ug 40 ka gabii ug puohon nako gikan sa nawong sa yuta ang tanan nakong gibuhat nga may kinabuhi.”"
Genesis,7,5,Ug gibuhat ni Noe ang tanan nga gisugo sa Ginoo kaniya.
Genesis,7,6,Si Noe nagpanuigon ug unom ka gatos sa pag-abot sa lunop sa mga tubig sa ibabaw sa yuta.
Genesis,7,7,Ug si Noe ug ang iyang mga anak nga lalaki ug ang iyang asawa ug ang mga asawa sa iyang mga anak nga uban kaniya misulod sa arka aron paglingkawas gikan sa mga tubig sa lunop.
Genesis,7,8,"Sa mga mananap nga hinlo ug sa mga mananap nga dili hinlo ug sa mga langgam, ug sa tanan nga nagkamang sa yuta,"
Genesis,7,9,"sa tinagurha, sila nanulod ngadto sa arka ni Noe, laki ug baye, sumala sa sugo sa Dios kang Noe."
Genesis,7,10,"Ug unya tapos sa pito ka adlaw, ang mga tubig sa lunop misanap sa ibabaw sa yuta."
Genesis,7,11,"Sa ikaunom ka gatos nga tuig sa kinabuhi ni Noe, sa ikaduha nga bulan, sa ikanapulo ug pito nga adlaw sa bulan, niadto gayong adlawa mibuswak ang tanang tinubdan sa dako nga kahiladman ug ang mga tamboanan sa kalangitan nangaabli."
Genesis,7,12,Ug dihay ulan sa ibabaw sa yuta sulod sa 40 ka adlaw ug 40 ka gabii.
Genesis,7,13,"Niadto gayong adlawa si Noe ug ang iyang mga anak, si Sem, si Ham, ug si Japhet, ug ang asawa ni Noe ug ang tulo ka asawa sa iyang mga anak, misulod uban kanila sa arka,"
Genesis,7,14,"sila ug ang tanan nga mga mananap sumala sa ilang matang, ang tanan nga kahayopan sumala sa ilang matang, ug ang tanan nga mga mananap nga nagkamang sa ibabaw sa yuta sumala sa ilang matang, ug ang tanang mga langgam sumala sa ilang matang, ang tanang nagkalainlaing matang sa langgam."
Genesis,7,15,"Misulod sila ngadto sa arka uban ni Noe sa tinagurha, ang tanan nga unod nga may kinabuhi."
Genesis,7,16,"Ug ang mga nanulod, ang laki ug baye sa tanan nga unod, nanulod sumala sa sugo sa Dios kaniya, ug gitak-opan siya sa Ginoo didto sa sulod."
Genesis,7,17,Nagpadayon ang lunop sulod sa 40 ka adlaw sa ibabaw sa yuta ug mitubo pag-ayo ang mga tubig ug mipalutaw sa arka gikan sa ibabaw sa yuta.
Genesis,7,18,Milunop ang mga tubig ug mitubo pag-ayo sa ibabaw sa yuta ug ang arka naglutawlutaw sa ibabaw sa katubigan.
Genesis,7,19,"Ug milunop pag-ayo ang mga tubig sa ibabaw sa yuta, ug gilapawan ang tanang mga habog nga bukid sa ubos sa kalangitan."
Genesis,7,20,"Ug ang tubig milapaw sa mga bukid, milapaw kanila ug napulo ug lima ka maniko ang giladmon."
Genesis,7,21,"Ug nangamatay ang tanang unod nga naglihok sa ibabaw sa yuta, mga langgam, mga kahayopan, o mga ihalas nga mananap, tanang mga mananap nga anaa ibabaw sa yuta ug ang tanang mga tawo."
Genesis,7,22,"Ang tanan nga may kinabuhi, ang tanan nga diha sa uga nga yuta, nangamatay."
Genesis,7,23,"Iyang gilaglag ang tanang butang nga may kinabuhi diha sa nawong sa yuta, tawo ug ang kahayopan ug mga nagkamang sa yuta ug mga langgam sa kalangitan, nangalaglag sila gikan sa yuta ug ang nahibilin mao na lamang si Noe ug sila nga uban kaniya didto sa arka."
Genesis,7,24,Ug ang mga tubig milunop sa ibabaw sa yuta sulod sa 150 ka adlaw.
Genesis,8,1,"Apan ang Dios nahinumdom kang Noe ug sa tanan nga mga mananap ug sa tanang kahayopan nga uban kaniya didto sa arka. Ug gipahuros sa Dios ang usa ka hangin sa ibabaw sa kalibotan, ug mianam paghubas ang tubig."
Genesis,8,2,"Ang mga tinubdan sa kahiladman ug ang mga tamboanan sa langit natakpan, ug ang ulan sa langit mituang."
Genesis,8,3,Ug ang mga tubig nagpadayon sa pagkunhod gikan sa yuta. Human sa 150 ka adlaw ang tubig mihubas.
Genesis,8,4,"Sa ikapito nga bulan, sa ikanapulo ug pito nga adlaw sa bulan, ang arka nasangad dapit sa kabukiran sa Ararat."
Genesis,8,5,"Ug ang mga tubig nagpadayon sa paghubas hangtod sa ikanapulo nga bulan. Sa ikanapulo nga bulan, sa unang adlaw sa bulan, nakita na ang mga tumoy sa mga bukid."
Genesis,8,6,Human sa 40 ka adlaw giablihan ni Noe ang tamboanan sa arka nga iyang gihimo.
Genesis,8,7,"Ug nagsugo siya ug usa ka uwak ug kini migikan ug naglibotlibot paglupad, hangtod nga ang tubig mihubas sa ibabaw sa yuta."
Genesis,8,8,"Unya nagsugo siya ug usa ka salampati gikan kaniya, aron magtan-aw kon ang tubig mihubas na ba gikan sa ibabaw sa yuta."
Genesis,8,9,"Apan ang salampati wala makakita ug kabatogan sa iyang mga tiil ug siya mibalik kang Noe ngadto sa arka, kay ang mga tubig diha pa sa ibabaw sa tibuok nga yuta ug iya kining gikab-ot ug gidakop ug gipasulod niya kini sa arka."
Genesis,8,10,Ug mihulat siya ug lain pang pito ka adlaw ug unya gipagula niya pag-usab ang salampati gikan sa arka.
Genesis,8,11,"Ug ang salampati mibalik kaniya sa pagkilomkilom, ug tan-awa, nagtangag kini ug usa ka dahon sa olibo nga bag-ong gikutlo. Busa si Noe nahibalo nga ang mga tubig mihubas na sa ibabaw sa yuta."
Genesis,8,12,Ug mihulat pa gayod siya ug laing pito ka adlaw ug unya gisugo niya ang salampati ug kini wala na mobalik kaniya.
Genesis,8,13,"Sa ika-601 nga tuig, sa unang bulan, sa unang adlaw sa bulan, ang lunop nawala gikan sa yuta ug gikuha ni Noe ang atop sa arka, ug siya mitan-aw ug nakita nga ang yuta nagkauga na."
Genesis,8,14,"Ug sa ikaduhang bulan, sa ika-27 nga adlaw sa bulan nauga na gayod ang yuta."
Genesis,8,15,"Ug ang Dios misulti kang Noe nga nag-ingon,"
Genesis,8,16,"“Gawas gikan sa arka, ikaw ug ang imong asawa ug ang imong mga anak nga lalaki ug ang mga asawa sa imong mga anak nga kuyog kanimo."
Genesis,8,17,"Ug ipagula uban kanimo ang tanang buhing binuhat uban kanimo, ang tanan nga unod, ang mga langgam ug ang kahayopan ug ang tanan nga nagkamang sa ibabaw sa yuta aron sila mosanay diha sa yuta ug magmabungahon ug modaghan sila sa ibabaw sa yuta.”"
Genesis,8,18,Ug migawas si Noe ug ang iyang mga anak nga lalaki ug ang iyang asawa ug ang mga asawa sa iyang mga anak nga uban kaniya.
Genesis,8,19,"Ang tanan nga mga mananap ug ang tanan nga mga nagkamang ug ang tanan nga mga langgam, ang tanan nga naglihok sa ibabaw sa yuta, sumala sa ilang matang, nanggawas sa arka."
Genesis,8,20,"Unya si Noe nagbuhat ug usa ka halaran alang sa Ginoo , ug nagkuha siya gikan sa tanan nga mananap nga hinlo ug sa tanan nga langgam nga hinlo ug naghalad siya ug mga halad nga sunogon didto sa halaran."
Genesis,8,21,"Sa diha nga ang Ginoo nakapanimaho sa kahumot, ang Ginoo miingon diha sa iyang kasingkasing, “Dili na nako tunglohon pag-usab ang yuta tungod sa tawo, kay ang tuyo sa kasingkasing sa tawo daotan sukad sa iyang pagkabata, ug dili na nako laglagon pag-usab ang tanang butang nga buhi sama sa akong gihimo."
Genesis,8,22,"Samtang magpabilin pa ang yuta, ang pagtanom ug ang pag-ani, ang kabugnaw ug ang kainit, ang ting-init ug ang tingtugnaw, ang kabuntagon ug ang kagabhion dili moundang.”"
Genesis,9,1,"Ug gipanalanginan sa Dios si Noe ug ang iyang mga anak, ug miingon kanila, “Sanay kamo ug panaghan, ug pun-a ninyo ang yuta."
Genesis,9,2,"Ang kahadlok ug ang kalisang kaninyo maanaa sa tanang mananap sa yuta ug sa tanan nga langgam sa kalangitan, sa tanan nga nagkamang sa yuta ug sa tanan nga mga isda sa dagat. Nganha sa inyong kamot gitugyan sila."
Genesis,9,3,"Ang tanang butang nga naglihok ug buhi mahimong pagkaon alang kaninyo, ug ingon nga gihatag nako kaninyo ang mga lunhawng tanom, gihatag nako kaninyo ang tanan."
Genesis,9,4,"Apan lamang, ayaw ninyo kaona ang unod uban ang kinabuhi niini, nga mao ang dugo."
Genesis,9,5,Kay ang dugo nga inyong kinabuhi paninglon gayod nako sa tanang mananap paninglon nako kini ug sa tawo. Sa matag igsoon sa tawo paninglon nako ang kinabuhi sa tawo.
Genesis,9,6,"Si bisan kinsa nga magpaagas ug dugo sa tawo, pinaagi sa tawo ang iyang dugo paagason, kay gibuhat sa Dios ang tawo sama sa iyang dagway."
Genesis,9,7,"Pagmabungahon ug panaghan kamo, sanay kamo pag-ayo sa ibabaw sa yuta ug panaghan kamo diha niini.”"
Genesis,9,8,"Unya ang Dios miingon kang Noe ug sa iyang mga anak nga uban kaniya,"
Genesis,9,9,"“Ug tan-awa, ako maghimo sa akong kasabotan uban kaninyo ug sa inyong kaliwatan sunod kaninyo,"
Genesis,9,10,"ug uban sa tanan nga binuhat nga buhi nga anaa uban kaninyo, ang mga langgam, ang mga kahayopan ug ang tanang mananap sa yuta nga anaa uban kaninyo, lakip ang tanan gayod nga migawas sa arka."
Genesis,9,11,"Ug lig-onon nako ang akong kasabotan uban kaninyo, nga dili na puohon pag-usab ang tanan nga unod pinaagi sa mga tubig sa lunop, ug wala na gayoy lunop nga maglaglag sa yuta.”"
Genesis,9,12,"Ug miingon ang Dios, “Kini mao ang timaan sa kasabotan nga akong gihimo tali kanako ug kaninyo ug sa tanan nga binuhat nga buhi nga anaa uban kaninyo, alang sa mga kaliwatan nga umaabot."
Genesis,9,13,"Ang akong bangaw ibutang nako diha sa panganod, ug mahimo kini nga usa ka timaan sa kasabotan tali kanako ug sa yuta."
Genesis,9,14,"Ug sa dihang magpadala ako ug dag-om sa ibabaw sa yuta, ug ang bangaw makita sa panganod,"
Genesis,9,15,"hinumdoman nako ang akong kasabotan, tali kanako ug kaninyo ug sa tanan nga binuhat nga buhi, sa tanang matang sa unod, ang mga tubig dili na gayod mahimong lunop aron laglagon ang tanan nga unod."
Genesis,9,16,"Sa diha nga ang bangaw anaa sa panganod, tan-awon nako kini aron hinumdoman nako ang kasabotan nga dayon tali sa Dios ug sa tanang binuhat nga buhi, sa tanang matang sa unod nga anaa ibabaw sa yuta.”"
Genesis,9,17,"Busa ang Dios miingon kang Noe, “Kini mao ang timaan sa kasabotan nga akong gihimo tali kanako ug sa tanang unod nga anaa ibabaw sa yuta.”"
Genesis,9,18,"Ang mga anak nga lalaki ni Noe nga nanggawas gikan sa arka mao sila si Sem, si Ham, ug si Japhet. Si Ham mao ang amahan ni Canaan."
Genesis,9,19,Kining tulo mao ang mga anak nga lalaki ni Noe ug gikan kanila napuno ang tibuok nga yuta.
Genesis,9,20,"Ug si Noe nga usa ka mag-uuma, maoy unang nagtanom ug parasan,"
Genesis,9,21,"ug miinom siya sa bino ug nahubog siya, ug mihigda nga hubo sulod sa iyang tolda."
Genesis,9,22,"Ug si Ham nga amahan ni Canaan nakakita sa pagkahubo sa iyang amahan, ug siya misugilon sa iyang duha ka igsoon nga didto sa gawas."
Genesis,9,23,"Unya si Sem ug si Jafet mikuha ug usa ka bisti, ug kini gibutang nila sa ibabaw sa ilang mga abaga ug naglakaw nga nagtalikod, ug gitabonan nila ang pagkahubo sa ilang amahan ug gilingiw nila ang ilang mga nawong ug wala sila makakita sa pagkahubo sa ilang amahan."
Genesis,9,24,"Sa dihang nakamata si Noe gikan sa iyang pagkahubog, ug sa pagkahibalo niya sa gibuhat kaniya sa iyang anak nga kamanghoran,"
Genesis,9,25,"siya miingon, “Tinunglo si Canaan, mahimo siyang ulipon sa mga ulipon ngadto sa iyang mga igsoon.”"
Genesis,9,26,"Ug miingon usab siya, “Panalanginan sa Ginoo nga akong Dios si Sem, ug si Canaan mahimong iyang ulipon."
Genesis,9,27,"Padaghanon sa Dios si Jafet ug magpuyo siya sa mga tolda ni Sem, ug si Canaan mahimong iyang ulipon.”"
Genesis,9,28,Human sa lunop si Noe nabuhi pa ug 350 ka tuig.
Genesis,9,29,"Ang tanan nga mga adlaw ni Noe 950 ka tuig, ug siya namatay."
Genesis,10,1,"Kini mao ang mga kaliwat sa mga anak ni Noe nga si Sem, si Ham, ug si Japhet ug kanila nangatawo ang mga anak nga lalaki human sa lunop."
Genesis,10,2,"Ang mga anak nga lalaki ni Jafet: si Gomer, si Magog, si Madai, si Javan, si Tubal, si Mesec ug si Tiras."
Genesis,10,3,"Ang mga anak nga lalaki ni Gomer: si Askenas, si Rifat, ug si Togarma."
Genesis,10,4,"Ang mga anak nga lalaki ni Javan: si Eliseo, si Tarsis, si Kitim, ug si Dodanim."
Genesis,10,5,"Gikan kanila misanay ang mga katawhan sa mga kabaybayonan. Kini sila mao ang mga kaliwat ni Jafet nga nagpuyo sa ilang kayutaan; ang matag usa adunay ilang pinulongan, sumala sa ilang mga panimalay diha sa ilang mga nasod."
Genesis,10,6,"Ang mga anak nga lalaki ni Ham: si Cus, si Ehipto, si Put ug si Canaan."
Genesis,10,7,"Ang mga anak nga lalaki ni Cus: si Seba, si Habila, si Sabta, si Raama ug si Sabteca. Ang mga anak nga lalaki ni Raama: si Seba ug si Dedan."
Genesis,10,8,Si Cus nahimong amahan ni Nimrod nga unang nahimo nga gamhanan sa yuta.
Genesis,10,9,"Siya mao ang bantogan nga mangangayam sa atubangan sa Ginoo nga tungod niana kini giingon, “Sama kang Nimrod nga bantogang mangangayam sa atubangan sa Ginoo .”"
Genesis,10,10,"Ang sinugdan sa iyang gingharian mao ang Babel ug ang Erec ug ang Acad, ang tanan anaa sa yuta sa Sinar."
Genesis,10,11,"Gikan niadtong yutaa miadto siya sa Asiria ug nagtukod sa Ninibe, sa Rehobot-Ir, sa Cala"
Genesis,10,12,"ug sa Resen sa taliwala sa Ninibe ug sa Cala, ang dakong siyudad."
Genesis,10,13,"Si Ehipto nahimong amahan sa mga Kaudihanon, Anamihanon, Lehabihanon, Naftuhanon, Patrusihanon, Casluhanon"
Genesis,10,14,"ug Patrusihanon, Casluhanon nga mao ang kagikan sa mga Filistihanon ug sa Cafturihanon."
Genesis,10,15,"Si Canaan nahimong amahan ni Sidon nga iyang kamagulangan ug ni Het,"
Genesis,10,16,"ug sa mga Jebusihanon, sa mga Amorihanon, sa mga Gergasihanon,"
Genesis,10,17,"ug sa mga Hibihanon, sa mga Arkihanon, sa mga Sinihanon,"
Genesis,10,18,"sa mga Arvadhanon, sa mga Zemarihanon, sa mga Hamatihanon. Ug unya nagbulagbulag sa layo ang mga kabanayan sa mga Canaanhon."
Genesis,10,19,"Ug ang kayutaan sa mga Canaanhon nagsukad sa Sidon, padulong sa Gerar, ngadto sa Gaza, ngadto sa Sodoma, sa Gomora, sa Adma, ug sa Zeboim, hangtod sa Lasa."
Genesis,10,20,"Mao kini sila ang mga kaliwat ni Ham, sumala sa ilang mga kabanayan, sa ilang mga pinulongan, sa ilang mga yuta ug sa ilang mga nasod."
Genesis,10,21,"Ngadto usab kang Sem, ang amahan sa tanang mga anak ni Eber ug magulang ni Jafet, may mga nangatawo usab nga mga anak."
Genesis,10,22,"Ang mga anak nga lalaki ni Sem: si Elam, si Asur, si Arpacsad, si Lud ug si Aram."
Genesis,10,23,"Ang mga anak nga lalaki ni Aram: si Uz, si Hul, si Geter, si Mas."
Genesis,10,24,"Si Arpacsad nahimong amahan ni Sela, ug si Sela nahimong amahan ni Eber."
Genesis,10,25,"Ngadto kang Eber nangatawo ang duha ka anak nga lalaki, ang ngalan sa usa mao si Peleg kay sa iyang panahon nabahinbahin ang yuta, ug ang ngalan sa iyang igsoon mao si Joctan."
Genesis,10,26,"Si Joctan nahimong amahan ni Almodad, ni Selep, ni Hazarmabet, ni Jera,"
Genesis,10,27,"ni Hadoram, ni Uzal, ni Dicla,"
Genesis,10,28,"ni Obal, ni Abimael, ni Sheba,"
Genesis,10,29,"ni Ofir, ni Habila ug ni Jobab. Kining tanan mao ang mga anak nga lalaki ni Joctan."
Genesis,10,30,"Ang kayutaan nga ilang gipuy-an nagsukad sa Mesa paingon sa Separ, ngadto sa bukid sa silangan."
Genesis,10,31,"Kini sila mao ang mga kaliwat ni Sem sumala sa ilang kabanayan, sa ilang mga pinulongan, diha sa ilang mga yuta ug sa ilang mga nasod."
Genesis,10,32,"Kini sila mao ang mga kabanayan sa mga anak nga lalaki ni Noe sumala sa ilang mga kaliwatan, sa ilang mga nasod ug gikan kanila ang mga nasod mikaylap dinhi sa yuta human sa lunop."
Genesis,11,1,"Niadtong panahona ang tibuok nga yuta may usa lamang ka pinulongan, ug naggamit ug samang mga pulong."
Genesis,11,2,"Ug nahitabo nga sa dihang mipanaw sila gikan sa silangan, nakakaplag sila ug usa ka patag sa yuta sa Sinar ug didto mipuyo sila."
Genesis,11,3,"Ug sila nag-ingon sa usa ug usa, “Dali, maghimo kita ug tisa unya pagbahon nato pag-ayo.” Ug sila may tisa ingon nga bato ug may aspalto aron ibulit."
Genesis,11,4,"Unya miingon sila, “Dali, magbuhat kita alang kanato ug usa ka siyudad ug usa ka tore nga ang tumoy mosangko sa langit, ug magbuhat kita alang kanato ug usa ka ngalan kay tingali unya ug nagkatibulaag kita sa tibuok kalibotan.”"
Genesis,11,5,"Ug nanaog ang Ginoo aron sa pagtan-aw sa siyudad, ug sa tore nga gitukod sa mga anak sa mga tawo."
Genesis,11,6,"Ug miingon ang Ginoo , “Tan-awa, sila usa lamang ka katawhan ug may usa lamang ka pinulongan silang tanan, ug kini sinugdanan lamang sa bisan unsa nga ilang buot buhaton, ug wala unyay dili mahimo sa buot nilang buhaton."
Genesis,11,7,"Dali, manganaog kita ug libogon nato ang ilang mga pinulongan aron sila dili na magkasinabot sa ilang sinultihan ang usa ug usa.”"
Genesis,11,8,"Gikan didto, gipatibulaag sila sa Ginoo ngadto sa layong dapit sa tibuok nga yuta ug gibiyaan nila ang pagtukod sa siyudad."
Genesis,11,9,Tungod niini ang ngalan niadtong dapita gitawag ug Babel kay didto gilibog sa Ginoo ang pinulongan sa tibuok nga yuta. Ug gikan didto gipatibulaag sila sa Ginoo ngadto sa tibuok nga yuta.
Genesis,11,10,"Mao kini ang mga kaliwatan ni Sem. Sa dihang nagpanuigon siya ug 100 ka tuig, si Sem nahimong amahan ni Arpacsad, duha ka tuig human sa lunop."
Genesis,11,11,"Ug si Sem, human siya mahimong amahan ni Arpacsad, nabuhi pa siya ug laing 500 ka tuig ug may lain pa gayong mga anak nga lalaki ug babaye."
Genesis,11,12,"Sa dihang si Arpacsad nagpanuigon ug 35 ka tuig, nahimo siyang amahan ni Sela."
Genesis,11,13,"Human maanak kaniya si Sela, si Arpacsad nabuhi pa ug laing 403 ka tuig ug siya may lain pang anak nga lalaki ug babaye."
Genesis,11,14,"Sa dihang si Sela nagpanuigon ug 30, siya nahimong amahan ni Eber."
Genesis,11,15,"Human maanak kaniya si Eber, si Sela nabuhi pa ug laing 403 ka tuig ug may lain pang mga anak nga lalaki ug babaye."
Genesis,11,16,"Sa dihang si Eber nagpanuigon ug 34 ka tuig, nahimo siyang amahan ni Peleg."
Genesis,11,17,"Human maanak kaniya si Peleg, si Eber nabuhi pa ug laing 430 ka tuig ug may lain pang mga anak nga lalaki ug babaye."
Genesis,11,18,"Sa dihang si Peleg nagpanuigon ug 30, nahimo siyang amahan ni Reu."
Genesis,11,19,"Human maanak kaniya si Reu, si Peleg nabuhi pa ug laing 209 ka tuig ug may lain pang mga anak nga lalaki ug babaye."
Genesis,11,20,"Sa dihang si Reu nagpanuigon ug 32, nahimo siyang amahan ni Serug."
Genesis,11,21,"Human maanak kaniya si Serug, si Reu nabuhi pa ug laing 207 ka tuig ug may lain pang mga anak nga lalaki ug babaye."
Genesis,11,22,"Sa dihang si Serug nagpanuigon ug 30 ka tuig, nahimo siyang amahan ni Nahor."
Genesis,11,23,"Human maanak kaniya si Nahor, si Serug nabuhi pa ug laing 200 ka tuig sa iyang kinabuhi ug may lain pang mga anak nga lalaki ug babaye."
Genesis,11,24,"Sa dihang si Nahor nagpanuigon ug 29 ka tuig, nahimo siyang amahan ni Tera."
Genesis,11,25,"Human maanak kaniya si Tera, si Nahor nabuhi pa ug laing 119 ka tuig ug may lain pang mga anak nga lalaki ug babaye."
Genesis,11,26,"Sa dihang si Tera nagpanuigon ug 70 ka tuig, siya nahimong amahan ni Abram, ni Nahor ug ni Haran."
Genesis,11,27,"Mao kini ang mga kaliwat ni Tera. Si Tera nahimong amahan ni Abram, ni Nahor ug ni Haran; ug si Haran mao ang amahan ni Lot."
Genesis,11,28,"Si Haran namatay sa wala pa mamatay ang iyang amahan nga si Tera didto sa yuta nga iyang natawhan, sa Ur sa mga Caldeanhon."
Genesis,11,29,"Ug nangasawa si Abram ug si Nahor. Ang ngalan sa asawa ni Abram mao si Sarai ug ang ngalan sa asawa ni Nahor mao si Milca, anak ni Haran, ang amahan ni Milca ug ni Isca."
Genesis,11,30,"Unya si Sarai dili makaanak, busa wala siyay anak."
Genesis,11,31,"Ug gikuha ni Tera si Abram nga iyang anak ug si Lot nga anak ni Haran, iyang apo, ug si Sarai nga iyang umagad, asawa ni Abram nga iyang anak. Ug nanglakaw sila gikan sa yuta sa Ur sa mga Caldeanhon, aron moadto sa yuta sa Canaan. Apan sa pag-abot nila sa Haran, mipuyo sila didto."
Genesis,11,32,"Ug ang mga adlaw ni Tera 205 ka tuig, ug namatay si Tera didto sa Haran."
Genesis,12,1,"Unya ang Ginoo miingon kang Abram, “Lakaw gikan sa imong yuta ug gikan sa imong kadugo ug sa balay sa imong amahan ngadto sa yuta nga akong ipakita kanimo."
Genesis,12,2,"Ug akong buhaton gikan kanimo ang usa ka dako nga nasod, ug ikaw panalanginan nako ug himoong bantogan ang imong ngalan, aron ikaw mahimo nga usa ka panalangin."
Genesis,12,3,Panalanginan nako ang nagpanalangin kanimo ug ang nagtunglo kanimo tunglohon usab nako ug pinaagi kanimo panalanginan ang tanang kabanayan sa yuta.”
Genesis,12,4,Busa milakaw si Abram sumala sa gisulti sa Ginoo kaniya ug miuban kaniya si Lot. Si Abram nagpanuigon ug 75 ka tuig sa pagpahawa niya sa Haran.
Genesis,12,5,"Ug gidala ni Abram si Sarai nga iyang asawa ug si Lot nga anak sa iyang igsoon ug ang tanan nilang kabtangan nga ilang natigom ug ang mga tawo nga ilang natigom sa Haran, ug migikan sila ngadto sa yuta sa Canaan ug miabot sila sa yuta sa Canaan."
Genesis,12,6,"Ug si Abram milatas niadtong yutaa hangtod sa dapit sa Sekem, hangtod sa dakong kahoy didto sa Moreh. Niadtong panahona ang mga Canaanhon didto sa maong yuta."
Genesis,12,7,"Unya, ang Ginoo mipakita kang Abram ug miingon kaniya, “Sa imong kaliwat ihatag nako kining yutaa.” Ug nagtukod siya didto ug usa ka halaran alang sa Ginoo nga nagpakita kaniya."
Genesis,12,8,Unya mibalhin siya didto sa kabukiran dapit sa silangan sa Betel ug gipabarog niya ang iyang tolda. Dapit sa kasadpan niini mao ang Betel ug ang Ai dapit sa silangan. Ug nagtukod siya didto ug usa ka halaran alang sa Ginoo ug nagtawag sa ngalan sa Ginoo .
Genesis,12,9,Ug si Abram mipadayon sa pagpanaw padulong sa Negeb.
Genesis,12,10,"Unya dihay gutom sa yuta, ug milugsong si Abram ngadto sa Ehipto sa paglangyaw didto, kay dako ang gutom sa yuta."
Genesis,12,11,"Sa dihang hapit na siya mosulod sa Ehipto, siya miingon kang Sarai nga iyang asawa, “Nasayod ako nga ikaw usa ka babaye nga matahom sud-ongon,"
Genesis,12,12,"busa kon makakita kanimo ang mga Ehiptohanon, sila makaingon, ‘Iya kining asawa,’ ug ako patyon nila ug ikaw tugotan nila nga mabuhi."
Genesis,12,13,"Busa ingna nga ikaw akong igsoon aron magmaayo sila kanako tungod kanimo, ug maluwas ang akong kinabuhi tungod kanimo.”"
Genesis,12,14,Sa pagsulod ni Abram sa Ehipto nakita sa mga Ehiptohanon nga ang babaye maanyag kaayo.
Genesis,12,15,"Ug sa dihang nakita siya sa mga tinugyanan sa Paraon, gidayeg nila siya ngadto sa Paraon. Ug gidala si Sarai ngadto sa balay sa Paraon."
Genesis,12,16,"Ug tungod kaniya, si Abram gitagad pag-ayo sa Paraon ug siya nakabaton ug mga karnero, mga baka, mga laki nga asno, mga ulipon nga lalaki ug babaye, mga asno nga baye ug mga kamilyo."
Genesis,12,17,Apan gisakit sa Ginoo ang Paraon ug ang iyang panimalay pinaagi sa dagkong mga katalagman tungod kang Sarai nga asawa ni Abram.
Genesis,12,18,"Unya ang Paraon mipatawag kang Abram ug siya miingon kaniya, “Unsa ba kining imong gibuhat kanako? Nganong wala man ikaw motug-an kanako nga siya imong asawa?"
Genesis,12,19,"Nganong miingon man ikaw, ‘Siya akong igsoon,’ tungod niini gikuha nako siya aron akong maasawa? Busa karon, ania ang imong asawa, kuhaa ug lakaw na.”"
Genesis,12,20,"Unya misugo ang Paraon sa iyang mga tawo mahitungod kaniya, ug ilang gihatod siya sa dalan uban ang iyang asawa ug ang tanan nga iyaha."
Genesis,13,1,"Busa gikan sa Ehipto si Abram miadto sa Negeb, siya ug ang iyang asawa ug ang tanan nga iyaha, ug uban kaniya si Lot."
Genesis,13,2,"Niadtong panahona si Abram dato kaayo sa kahayopan, sa plata ug sa bulawan."
Genesis,13,3,"Ug siya mipadayon gikan sa Negeb hangtod sa Betel, didto sa dapit nga unang nahimutangan sa iyang tolda, sa taliwala sa Betel ug sa Ai,"
Genesis,13,4,sa dapit diin sa una nagbuhat siya ug halaran. Ug didto si Abram nagtawag sa ngalan sa Ginoo .
Genesis,13,5,"Ug si Lot nga miuban kang Abram, may mga panon usab sa karnero ug baka ug mga tolda."
Genesis,13,6,"Busa ang yuta dili paigo kanila nga magtipon pagpuyo didto, kay ang ilang mga kabtangan hilabihan ka daghan ug dili mahimo nga sila magtipon pagpuyo."
Genesis,13,7,"Ug dihay panagbingkil sa mga tigbantay sa kahayopan ni Abram ug sa mga tigbantay sa kahayopan ni Lot. Niadtong panahona, ang mga Canaanhon ug ang mga Perisihanon nagpuyo niadtong yutaa."
Genesis,13,8,"Unya si Abram miingon kang Lot, “Hinaot unta nga walay panagbingkil tali kanimo ug kanako, sa akong mga tigbantay ug sa imo, kay kita kadugo ra."
Genesis,13,9,"Dili ba anaa man ang tibuok nga yuta sa atubangan nimo? Naghangyo ako kanimo, bulag gikan kanako. Kon adto ikaw sa wala, ako adto sa tuo, kon ikaw sa tuo, ako sa wala.”"
Genesis,13,10,"Giyahat ni Lot ang iyang mga mata, ug nakita niya nga ang kapatagan sa Jordan daghan ug tubig sama sa tanaman sa Ginoo , sama sa yuta sa Ehipto paingon sa Zoar. Kini sa wala pa laglaga sa Ginoo ang Sodoma ug ang Gomora."
Genesis,13,11,"Busa gipili ni Lot alang kaniya ang tibuok nga kapatagan sa Jordan, ug mipadulong si Lot sa silangan. Ug sa ingon, nagbulag sila gikan sa usa ug usa."
Genesis,13,12,"Si Abram mipuyo sa yuta sa Canaan ug si Lot mipuyo didto sa mga siyudad sa kapatagan, ug gibalhin niya ang iyang tolda hangtod sa Sodoma."
Genesis,13,13,Niadtong panahona ang mga tawo sa Sodoma daotan ug hilabihan gayod ka makasasala batok sa Ginoo .
Genesis,13,14,"Unya ang Ginoo misulti kang Abram, human si Lot mibulag kaniya, “Iyahat karon ang imong mga mata, ug tan-awa sukad sa imong nahimutangan ngadto sa amihanan ug ngadto sa habagatan ug ngadto sa silangan ug ngadto sa kasadpan."
Genesis,13,15,"Kay ang tanang yuta nga imong nakita, ihatag nako kanimo ug sa imong kaliwatan hangtod sa kahangtoran."
Genesis,13,16,"Buhaton nako ang imong mga kaliwat nga ingon sa abog sa yuta, nga kon adunay tawo nga makaihap sa abog sa yuta, ang imong kaliwatan usab mahimong maihap."
Genesis,13,17,"Tindog, lakaw sa gitas-on ug sa gilapdon niini nga yuta kay ihatag ko kini kanimo.”"
Genesis,13,18,"Ug gibalhin ni Abram ang iyang tolda, ug miadto ug gipahimutang kini dapit sa dagkong mga kahoy ni Mamre nga nahimutang sa Hebron ug nagpabarog siya didto ug usa ka halaran alang sa Ginoo ."
Genesis,14,1,"Sa panahon ni Amrafel nga hari sa Sinar, si Arioc nga hari sa Elasar, si Chedorlaomer nga hari sa Ela ug si Tidal nga hari sa Goyim,"
Genesis,14,2,"kining mga haria nakiggubat batok kang Bera nga hari sa Sodoma ug batok kang Birsa nga hari sa Gomora ug batok kang Sinab nga hari sa Adma, ug batok kang Semeber nga hari sa Zeboim, ug batok sa hari sa Bela, nga mao ang Zoar."
Genesis,14,3,"Silang tanan naghiusa didto sa Walog sa Sidim, nga mao ang Dagat nga Patay."
Genesis,14,4,"Napulo ug duha ka tuig nga nag-alagad sila kang Chedorlaomer, sa ikanapulo ug tulo nga tuig mialsa sila."
Genesis,14,5,"Sa ikanapulo ug upat nga tuig, si Chedorlaomer ug ang mga hari nga iyang kaabin miabot ug gibuntog nila ang mga Refahanon didto sa Asterot, ang mga Susihanon didto sa Ham ug ang mga Emihanon didto sa Sabe-Kiriataim,"
Genesis,14,6,ug ang mga Horihanon didto sa ilang bukid sa Seir hangtod sa patag sa El-paran sa utlanan sa kamingawan.
Genesis,14,7,"Ug namalik sila ug nangadto sa Enmispat nga mao ang Kades, ug gibuntog nila ang tanan nga lungsod sa mga Amalekanhon ug ang mga Amorihanon usab nga nagpuyo sa Hasason-Tamar."
Genesis,14,8,"Unya ang hari sa Sodoma, ang hari sa Gomora, ang hari sa Adma, ang hari sa Zeboim ug ang hari sa Bela nga mao ang Zoar migula ug misalmot sa gubat didto sa walog sa Sidim"
Genesis,14,9,"batok kang Chedorlaomer nga hari sa Elam, kang Tidal nga hari sa Goyim, kang Amrafel nga hari sa Sinar ug kang Arioc nga hari sa Elasar, upat ka hari batok sa lima."
Genesis,14,10,Ug ang walog sa Sidim daghan kaayo ug mga gahong sa aspalto ug nanagan ang mga hari sa Sodoma ug sa Gomora ug pipila kanila nangabuwasot didto ug ang uban nanagan ngadto sa bukid.
Genesis,14,11,Busa gikuha sa ilang mga kaaway ang tanan nga bahandi sa Sodoma ug sa Gomora ug ang tanan nilang pagkaon ug sila mipadayon.
Genesis,14,12,"Gidala usab nila si Lot, nga anak sa igsoon ni Abram nga didto magpuyo sa Sodoma lakip ang iyang kabtangan ug sila namiya."
Genesis,14,13,"Apan dihay usa ka tawo nga nakaikyas nga miadto ug mipahibalo kang Abram nga Hebreo nga nagpuyo sa kakahoyan nga iya ni Mamre nga usa ka Amorihanon, igsoon ni Escol ug ni Aner, ug sila mga kaabin ni Abram."
Genesis,14,14,"Ug sa pagkadungog ni Abram nga ang iyang pag-umangkon nahimong binihag, gimandoan niya ang iyang mga binansay nga mga tawo nga nangatawo sa iyang panimalay, 318 ka buok ug ilang giagpas sila hangtod sa Dan."
Genesis,14,15,"Ug sa pagkagabii gibahin niya ang iyang mga tawo batok kanila, siya ug ang iyang mga sulugoon, ug ilang gipamatay sila, ug gigukod hangtod sa Hoba sa amihanan sa Damasco."
Genesis,14,16,Unya nabawi niya ang tanan nga mga butang ug ingon man usab si Lot nga iyang pag-umangkon ug ang iyang mga butang ug ingon man usab ang kababayen-an ug ang katawhan.
Genesis,14,17,"Sa iyang pagpauli gikan sa iyang pagbuntog kang Chedorlaomer ug sa mga hari nga iyang kaabin, ang hari sa Sodoma misugat kaniya didto sa walog sa Sabe, ang Walog sa Hari."
Genesis,14,18,Unya si Melkisedek nga hari sa Salem nagdala kaniya ug pan ug bino; siya pari sa Dios nga Labing Halangdon.
Genesis,14,19,"Ug siya mipanalangin kang Abram ug miingon, “Panalanginan unta si Abram sa Dios nga Labing Halangdon nga nagbuhat sa langit ug sa yuta."
Genesis,14,20,"Ug dalaygon ang Dios nga Labing Halangdon, nga nagtugyan sa imong mga kaaway nganha sa imong kamot!” Ug si Abram mihatag kaniya sa ikapulo sa tanan."
Genesis,14,21,"Unya ang hari sa Sodoma miingon kang Abram, “Ihatag kanako ang mga tawo, ug kuhaa alang kanimo ang bahandi.”"
Genesis,14,22,"Apan si Abram miingon sa hari sa Sodoma, “Nanumpa ako sa Ginoong Dios nga Labing Halangdon, nga nagbuhat sa langit ug sa yuta,"
Genesis,14,23,"nga ako dili mokuha bisan sa usa ka lugas nga hilo o liston sa usa ka sandalyas o sa tanan nga imo, aron ikaw dili makaingon, ‘Ako nagpadato kang Abram.’"
Genesis,14,24,"Wala akoy kuhaon gawas sa gipangaon sa mga batan-on ug ang bahin sa mga tawo nga miuban kanako: si Aner, si Escol ug si Mamre. Ihatag kanila ang ilang bahin.”"
Genesis,15,1,"Human niining mga butanga, ang pulong sa Ginoo miabot kang Abram pinaagi sa usa ka panan-awon, “Ayaw kahadlok, Abram, ako mao ang imong taming ug ang imong ganti dako kaayo.”"
Genesis,15,2,"Apan si Abram miingon, “O Ginoong Dios, unsay ihatag nimo kanako? Nagpadayon ako nga walay anak, ug ang mahimong manununod sa akong panimalay mao si Eliezer nga taga-Damasco. ”"
Genesis,15,3,"Ug si Abram miingon, “Tan-awa, wala nimo ako hatagi ug liwat. Ug ang ulipon nga natawo sa akong panimalay maoy mahimo nga akong manununod.”"
Genesis,15,4,"Ug unya ang pulong sa Ginoo miabot kaniya, “Kining tawhana dili mao ang imong manununod, kondili ang kaugalingon nimong anak mao ang manununod.”"
Genesis,15,5,"Ug gipagula niya siya ug giingnan, “Hangad sa langit ug ihapa ang mga bituon kon makahimo ka ba sa pag-ihap kanila.” Ug siya miingon kaniya, “Ingon usab niana ang imong kaliwatan.”"
Genesis,15,6,"Ug mituo siya sa Ginoo , ug kini giisip kaniya ingon nga pagkamatarong."
Genesis,15,7,"Ug siya miingon kaniya, “Ako mao ang Ginoo nga nagdala kanimo gikan sa Ur sa mga Caldeanhon aron sa paghatag kanimo niining yutaa, ug maimo kini.”"
Genesis,15,8,"Apan siya miingon, “O Ginoong Dios, unsaon man nako pagkasayod nga maako kini?”"
Genesis,15,9,"Ug siya miingon kaniya, “Dad-i ako ug usa ka baye nga nating baka nga tulo na ka tuig, usa ka kanding nga baye nga tulo na ka tuig, usa ka karnero nga laki nga tulo na ka tuig, usa ka tukmo ug usa ka salampati nga bata pa.”"
Genesis,15,10,Ug gidala kining tanan ni Abram ngadto kaniya ug gipikas ug gibutang tupad sa usa ug usa apan wala niya pikasa ang mga langgam.
Genesis,15,11,"Ug sa dihang nanugpa ang mga langgam nga manunukob ibabaw sa mga inihawng mananap, giabog sila ni Abram."
Genesis,15,12,"Ug sa nagkasalop na ang adlaw, si Abram nahinanok sa pagkatulog ug unya gihakop siya sa usa ka kalisang ug dakong kangitngit."
Genesis,15,13,"Ug ang Ginoo miingon kang Abram, “Hibaloi gayod kini nga ang imong mga kaliwat mahimong dumuduong sa usa ka yuta nga dili ila ug sila mahimong mga ulipon didto ug sila daogdaogon sulod sa upat ka gatos ka tuig."
Genesis,15,14,Apan akong silotan ang nasod nga ilang alagaran ug human niini manggawas sila uban sa daghang mga kabtangan.
Genesis,15,15,"Apan ikaw moadto sa imong mga katigulangan diha sa kalinaw, ug ilubong ka nga tigulang na kaayo."
Genesis,15,16,Ug sa ikaupat nga kaliwatan mobalik sila dinhi kay ang pagkadaotan sa Amorihanon wala pa mahingpit.”
Genesis,15,17,"Sa dihang misalop na ang adlaw ug ngitngit na, dihay usa ka nag-aso nga hudno ug usa ka nagdilaab nga sulo nga mitadlas sa taliwala sa inihaw."
Genesis,15,18,"Niadtong adlawa ang Ginoo naghimo ug usa ka kasabotan uban kang Abram, nga nag-ingon, “Sa imong mga kaliwat ihatag nako kining yutaa, gikan sa suba sa Ehipto hangtod sa dako nga suba, ang suba nga Eufrates,"
Genesis,15,19,"ang yuta sa mga Kenihanon, sa mga Kenisihanon, sa mga Kadmonihanon,"
Genesis,15,20,"sa mga Hitihanon, sa mga Perisihanon, sa mga Refahanon,"
Genesis,15,21,"sa mga Amorihanon, sa mga Canaanhon, sa mga Gergasihanon ug sa mga Jebusihanon.”"
Genesis,16,1,Unya si Sarai nga asawa ni Abram wala makaanak alang kaniya. Siya may usa ka ulipon nga babaye nga Ehiptohanon nga ginganlan ug Hagar.
Genesis,16,2,"Busa si Sarai miingon kang Abram, “Tan-awa, gipugngan sa Ginoo nga ako makaanak; sulod ngadto sa akong ulipon nga babaye, basin ug makaangkon ako ug mga anak pinaagi kaniya.” Ug gipatalinghogan ni Abram ang tingog ni Sarai."
Genesis,16,3,"Busa si Sarai nga asawa ni Abram mikuha kang Hagar nga iyang ulipon nga Ehiptohanon, ug gipaasawa siya kang Abram nga iyang bana. Kini nahitabo human si Abram makapuyo ug napulo ka tuig sa yuta sa Canaan."
Genesis,16,4,"Ug siya misulod ngadto kang Hagar ug siya nagsamkon. Ug sa pagkakita ni Hagar nga nagsamkon siya, gitan-aw niya ang iyang agalon nga babaye uban ang pagtamay."
Genesis,16,5,"Unya si Sarai miingon kang Abram, “Ang sayop maanaa unta kanimo. Akong gihatag ang akong ulipon nga babaye sa imong mga bukton, ug sa pagkakita niya nga nagsamkon na siya, gitan-aw niya ako uban ang pagtamay. Maghukom unta ang Ginoo tali kanako ug kanimo.”"
Genesis,16,6,"Apan si Abram miingon kang Sarai, “Tan-awa, ang imong ulipon nga babaye ubos sa imong gahom, buhata kaniya ang makalipay kanimo.” Ug si Sarai midaogdaog kaniya pag-ayo ug mikagiw siya gikan kaniya."
Genesis,16,7,"Unya ang anghel sa Ginoo nakakita kaniya tupad sa usa ka tuboran sa tubig didto sa kamingawan, ang tuboran nga diha sa dalan paingon sa Sur."
Genesis,16,8,"Ug siya miingon, “Hagar, ulipon ni Sarai, diin ka gikan ug asa ka paingon?” Ug siya mitubag, “Mikagiw ako gikan kang Sarai nga akong agalon.”"
Genesis,16,9,"Ug ang anghel sa Ginoo miingon kaniya, “Balik ngadto sa imong agalon nga babaye ug pagpailalom kaniya.”"
Genesis,16,10,"Ang anghel sa Ginoo miingon usab kaniya, “Padaghanon nako pag-ayo ang imong mga kaliwat, nga kini dili maihap tungod sa kadaghan.”"
Genesis,16,11,"Ang anghel sa Ginoo miingon usab, “Tan-awa, ikaw nagsamkon, ug manganak ikaw ug usa ka batang lalaki, ug nganlan nimo siya ug Ismael kay gipatalinghogan sa Ginoo ang imong kagul-anan."
Genesis,16,12,"Ug siya mahimong sama sa ihalas nga asno, ang iyang kamot batok sa tanan ug ang mga kamot sa tanang tawo batok usab kaniya ug siya magpuyo nga batok sa tanan niyang mga igsoon.”"
Genesis,16,13,"Unya gitawag niya ang ngalan sa Ginoo nga nakigsulti kaniya, “Ikaw mao ang Dios nga nagtan-aw,” kay siya miingon, “Nakakita ba gayod ako sa Dios ug nagpabiling buhi human ako nakakita kaniya?”"
Genesis,16,14,"Tungod niana ang atabay ginganlan ug Beer-lahai-roi, ug anaa kini sa taliwala sa Kades ug sa Bered."
Genesis,16,15,Ug si Hagar nanganak ngadto kang Abram ug usa ka batang lalaki ug Ismael ang gingalan ni Abram sa iyang anak kang Hagar.
Genesis,16,16,Ug ang panuigon ni Abram 86 ka tuig sa pagpanganak ni Hagar kang Ismael.
Genesis,17,1,"Sa dihang 99 na ang panuigon ni Abram, ang Ginoo , nagpakita kaniya ug miingon, “Ako mao ang Dios nga Labing Gamhanan, pagkinabuhi nga dili masaway sa akong atubangan."
Genesis,17,2,"Ug maghimo ako sa akong kasabotan tali kanako ug kanimo, ug ikaw padaghanon sa hilabihan gayod.”"
Genesis,17,3,"Unya si Abram mihapa ug ang Dios miingon kaniya,"
Genesis,17,4,"“Tan-awa, ang akong kasabotan anaa kanimo, mahimo ikaw nga amahan sa daghan nga mga nasod."
Genesis,17,5,"Ug ang imong ngalan dili na Abram, kondili si Abraham na, kay ikaw gihimo nako nga amahan sa daghan nga mga nasod."
Genesis,17,6,"Padaghanon ko ikaw sa hilabihan gayod ug maghimo ako ug mga nasod gikan kanimo, ug ang mga hari maggikan kanimo."
Genesis,17,7,Ug himoon nako ang akong kasabotan tali kanako ug kanimo ug sa imong mga kaliwat sunod kanimo sa tanan nilang kaliwatan alang sa usa ka kasabotan nga dayon aron ako mahimong Dios nganha kanimo ug sa imong kaliwatan sunod kanimo.
Genesis,17,8,"Ug ihatag nako nganha kanimo ug sa imong kaliwatan nga sunod kanimo ang yuta diin ikaw milangyaw, ang tibuok nga yuta sa Canaan aron mapanag-iya ninyo sa dayon, ug ako mahimo nga ilang Dios.”"
Genesis,17,9,"Ang Dios miingon usab kang Abraham, “Mahitungod kanimo, ampingi ang akong kasabotan, ikaw ug ang imong kaliwatan nga sunod kanimo, hangtod sa ilang mga kaliwatan."
Genesis,17,10,"Kini mao ang akong kasabotan nga inyong ampingan, tali kanako ug kanimo ug sa imong kaliwatan nga sunod kanimo: Ang tanan ninyong mga lalaki kinahanglan nga tulion."
Genesis,17,11,"Busa kinahanglan nga tulion ang inyong yamis, ug kini mao ang timaan sa kasabotan tali kanako ug kaninyo."
Genesis,17,12,"Ug ang bata nga walo na ka adlaw kinahanglang tulion, ang tanan nga lalaki sa tibuok ninyong kaliwatan nga natawo sa inyong balay o kadtong gipalit gikan kang bisan kinsa nga dumuduong nga dili imong kaliwat."
Genesis,17,13,Siya nga natawo sa imong balay ug siya nga inyong pinalit kinahanglang tulion. Ug ang akong kasabotan nga anaa sa inyong unod mahimong usa ka kasabotan nga walay kataposan.
Genesis,17,14,Ug ang lalaki nga wala matuli ang iyang yamis ipahimulag gikan sa iyang katawhan. Siya naglapas sa akong kasabotan.”
Genesis,17,15,"Ang Dios miingon usab kang Abraham, “Mahitungod kang Sarai nga imong asawa, ayaw na siya tawga ug Sarai, kondili Sarah na ang iyang ngalan."
Genesis,17,16,Ako magpanalangin kaniya ug hatagan ko usab ikaw ug anak nga lalaki gikan kaniya. Ako magpanalangin kaniya ug siya mahimo nga inahan sa mga nasod ug ang mga hari sa mga katawhan maggikan kaniya.”
Genesis,17,17,"Unya si Abraham mihapa sa yuta ug mikatawa, ug miingon sa iyang kaugalingon, “Sa lalaki nga usa na ka gatos ka tuig, matawo pa ba ang usa ka anak? Ug si Sarah nga 90 na ka tuig, manganak pa ba?”"
Genesis,17,18,"Ug si Abraham miingon sa Dios, “O hinaot unta nga si Ismael mabuhi sa atubangan nimo!”"
Genesis,17,19,"Ug ang Dios miingon, “Dili, apan si Sarah nga imong asawa manganak ug usa ka batang lalaki, ug nganlan siya ug Isaac ug lig-onon nako ang akong kasabotan uban kaniya, usa ka kasabotan nga dayon alang sa iyang kaliwatan sunod kaniya."
Genesis,17,20,"Ug mahitungod usab kang Ismael, ikaw gipatalinghogan nako. Tan-awa panalanginan nako siya ug himoon nga mabungahon ug padaghanon sa hilabihan gayod. Mahimo siyang amahan sa napulo ug duha ka pangulo ug buhaton nako siya nga usa ka dakong nasod."
Genesis,17,21,Apan lig-onon nako ang akong kasabotan uban kang Isaac nga ipanganak ni Sarah kanimo niining panahona sa mosunod nga tuig.”
Genesis,17,22,"Ug sa dihang nahuman siya sa pagpakigsulti kang Abraham, ang Dios mikayab gikan kaniya."
Genesis,17,23,"Unya si Abraham mikuha kang Ismael nga iyang anak ug sa tanan nga mga ulipon nga natawo sa iyang balay, ug sa tanan nga iyang pinalit, ang tanan nga lalaki sa mga tawo sa balay ni Abraham. Ug gituli niya ang unod sa ilang yamis niadto gayong adlawa, sumala sa giingon sa Dios kaniya."
Genesis,17,24,"Si Abraham 99 ka tuig, sa dihang gituli ang iyang yamis."
Genesis,17,25,Ug si Ismael nga iyang anak napulo ug tulo ka tuig sa dihang gituli ang iyang yamis.
Genesis,17,26,Niadto gayong adlawa gituli si Abraham ug si Ismael nga iyang anak.
Genesis,17,27,"Ug ang tanan nga mga lalaki sa iyang balay, ang natawo sa iyang balay ug ang iyang pinalit gikan sa dumuduong, gituli sila uban kaniya."
Genesis,18,1,"Ug ang Ginoo mipakita kang Abraham didto sa kakahoyan ni Mamre, samtang naglingkod siya dapit sa pultahan sa iyang tolda diha sa kainit sa adlaw."
Genesis,18,2,"Giyahat niya ang iyang mga mata, ug mitan-aw siya ug nakita niya nga dihay tulo ka tawo nga nagtindog atbang kaniya, ug sa iyang pagkakita kanila, midagan siya gikan sa pultahan sa iyang tolda aron sa pagtagbo kanila ug siya mihapa sa yuta."
Genesis,18,3,"Ug miingon siya, “Akong agalon, kon ako nakakaplag ug kahimuot diha sa imong atubangan, dili unta kamo mosaylo sa inyong ulipon."
Genesis,18,4,Magpakuha kita karon ug diyotay nga tubig ug manghugas kamo sa inyong mga tiil ug pahulay kamo sa landong sa kahoy
Genesis,18,5,"samtang magkuha ako ug diyotayng pagkaon aron makapabaskog kaninyo ug human niana makapadayon kamo kay nakahapit na man kamo sa inyong ulipon.” Ug sila miingon, “Buhata ang imong gisulti.”"
Genesis,18,6,"Ug si Abraham midali pagsulod sa tolda ngadto kang Sarah, ug miingon kaniya, “Dali, pagkuha ug tulo ka takos nga pinong harina, masaha kini ug himoa nga pan.”"
Genesis,18,7,"Ug midagan si Abraham ngadto sa panon sa mga baka, ug mikuha siya ug usa ka nating baka nga humok pa ug maayo, ug gihatag niya sa sulugoon nga midali sa paghikay niini."
Genesis,18,8,"Mikuha usab siya ug keso ug gatas, ug ang nating baka nga gihikay ug iyang gidulot sa atubangan nila ug siya nagtindog duol kanila ilalom sa kahoy ug nangaon sila."
Genesis,18,9,"Ug sila miingon kaniya, “Hain ba si Sarah nga imong asawa?” Ug mitubag siya, “Anaa siya sa tolda.”"
Genesis,18,10,"Unya siya miingon, “Mobalik gayod ako kanimo kon moabot na ang panahon ug tan-awa, si Sarah nga imong asawa makabaton ug usa ka anak nga lalaki.” Ug si Sarah naminaw didto sa pultahan sa tolda nga diha sa likod ni Abraham."
Genesis,18,11,Karon si Abraham ug si Sarah tigulang na sila kaayo. Mihunong na kang Sarah ang naandang kinaiya sa mga babaye.
Genesis,18,12,"Busa mikatawa si Sarah sa iyang kaugalingon nga nag-ingon, “Karon na hinuon nga ako tigulang na, ug ang akong bana tigulang na usab, aduna pa ba akoy kalipay?”"
Genesis,18,13,"Unya ang Ginoo miingon kang Abraham, “Nganong mikatawa si Sarah nga miingon, ‘Tinuod ba gayod nga ako manganak, karon nga tigulang na ako?’"
Genesis,18,14,"Aduna bay mga butang nga lisod alang sa Dios? Sa gitakda nga panahon mobalik ako kanimo, sa tingpamulak, ug si Sarah makabaton ug usa ka anak nga lalaki.”"
Genesis,18,15,"Unya si Sarah milimod nga nag-ingon, “Wala ako mokatawa,” kay nahadlok man siya. Siya miingon, “Dili, mikatawa gayod ikaw.”"
Genesis,18,16,Unya ang mga tawo mitindog gikan didto ug milantaw ngadto sa Sodoma ug si Abraham mikuyog sa paghatod kanila ngadto sa dalan.
Genesis,18,17,"Ang Ginoo miingon, “Itago ba nako gikan kang Abraham ang akong buhaton,"
Genesis,18,18,"nga si Abraham mahimo man gayod nga usa ka dako ug lig-on nga nasod, ug diha kaniya panalanginan ang tanang mga nasod sa yuta?"
Genesis,18,19,"Dili, kay gipili nako siya aron magsugo sa iyang mga anak ug panimalay nga sunod kaniya aron magsubay sila sa dalan sa Ginoo , pinaagi sa pagbuhat sa pagkamatarong ug sa hustisya, aron ang Ginoo magpadangat kang Abraham niadtong gisaad kaniya.”"
Genesis,18,20,"Ug ang Ginoo miingon kaniya, “Tungod kay ang singgit batok sa Sodoma ug sa Gomora dako kaayo, ug tungod kay ang ilang sala hilabihan gayod ka bug-at,"
Genesis,18,21,"molugsong ako karon aron sa pagsusi kon gibuhat ba gayod nila ang tanan sumala sa singgit nga miabot kanako ug kon wala, mahibaloan ra nako.”"
Genesis,18,22,Unya ang mga tawo miliko gikan didto ug mipaingon sa Sodoma apan si Abraham nagtindog pa sa atubangan sa Ginoo .
Genesis,18,23,"Unya miduol si Abraham ug miingon kaniya, “Laglagon ba usab nimo ang mga matarong uban sa mga daotan?"
Genesis,18,24,"Pananglit adunay 50 ka matarong sa sulod sa siyudad, laglagon ba diay nimo ug dili nimo sayloan ang dapit tungod sa 50 ka matarong nga anaa sa sulod niini?"
Genesis,18,25,"Malayo unta kanimo ang pagbuhat sa ingon niana nga patyon nimo ang mga matarong uban sa mga daotan, ug nga sa ingon niana ang mga matarong mahisama sa mga daotan. Malayo unta kana kanimo! Dili ba nga ang Maghuhukom sa tibuok nga yuta magbuhat man sa matarong?”"
Genesis,18,26,"Ug ang Ginoo miingon, “Kon makakita ako sa Sodoma ug 50 ka matarong sulod sa siyudad, sayloan nako ang tibuok nga dapit tungod kanila.”"
Genesis,18,27,"Si Abraham mitubag, “Ania karon, ako nangako sa pagsulti sa akong Ginoo, bisan ako abog ug abo lamang."
Genesis,18,28,"Pananglit, ang 50 ka matarong makulangan ug lima, laglagon ba nimo ang tibuok tungod niadtong lima nga nakulang?” Ug siya miingon, “Dili nako laglagon kon didto adunay 45.”"
Genesis,18,29,"Ug miusab siya sa pagsulti kaniya ug miingon, “Pananglit may makita didto nga 40.” Ug mitubag siya, “Dili nako kini buhaton tungod lamang sa 40.”"
Genesis,18,30,"Ug miingon siya, “Dili unta masuko ang akong Ginoo, ug ako mosulti. Pananglit may makita didto nga 30.” Ug siya mitubag, “Dili nako buhaton kini kon adunay 30 nga makita didto.”"
Genesis,18,31,"Ug miingon siya, “Tan-awa, nangako ako sa pagsulti sa akong Ginoo. Pananglit may 20 nga makita didto.” Siya mitubag, “Dili nako kini laglagon tungod sa 20.”"
Genesis,18,32,"Ug siya miingon, “Dili unta masuko karon ang akong Ginoo kon mosulti ako sa makausa na lang. Pananglit may napulo nga magkaplagan didto.” Mitubag siya, “Dili nako kini laglagon tungod sa napulo.”"
Genesis,18,33,"Ug mipadayon ang Ginoo sa paglakaw human siya makigsulti kang Abraham, ug si Abraham mipauli sa iyang dapit."
Genesis,19,1,"Unya ang duha ka anghel miabot didto sa Sodoma sa pagkagabii ug si Lot naglingkod didto sa ganghaan sa Sodoma. Sa dihang nakita sila ni Lot, mitindog siya sa pagdawat kanila ug mihapa siya sa yuta."
Genesis,19,2,"Ug siya miingon, “Naghangyo ako kaninyo, akong mga agalon, mohapit una kamo sa balay sa inyong ulipon ug magpalabay sa kagabhion ug manghugas kamo sa inyong mga tiil ug sa pagkabuntag mamangon kamo ug sayo ug mopadayon sa inyong paglakaw.” Ug sila mitubag, “Dili, kay sa dalan lamang kami magpalabay sa kagabhion.”"
Genesis,19,3,Apan siya namugos gayod kanila ug sila miuban kaniya ug miadto una sila sa iyang balay ug sila gihikayan niya ug nagluto siya ug pan nga walay patubo ug nangaon sila.
Genesis,19,4,"Apan sa wala pa sila makahigda, ang balay ni Lot gilibotan sa mga tawo sa siyudad, sa mga tawo sa Sodoma, mga batan-on ug mga tigulang, sa tanang mga tawo gayod."
Genesis,19,5,"Unya ilang gitawag si Lot, “Hain ba ang mga tawo nga mianhi kanimo karong gabii? Pagulaa sila nganhi kanamo aron kami makighilawas kanila.”"
Genesis,19,6,"Unya si Lot migula sa pultahan ngadto kanila, ug gitakpan niya ang pultahan sa likod niya."
Genesis,19,7,"Ug miingon siya, “Naghangyo ako kaninyo, akong mga igsoon, nga dili kamo magbuhat sa hilabihan nga kadaotan."
Genesis,19,8,"Ania karon, ako adunay duha ka anak nga babaye nga wala pa makasinati ug lalaki. Akong pagulaon sila nganha kaninyo ug buhata ninyo ang inyong buot buhaton ngadto kanila, ayaw lamang ninyo hilabti kining mga tawo kay sila mianhi sa landong sa akong atop.”"
Genesis,19,9,"Ug sila miingon, “Hawa diha.” Ug miingon pa gayod sila, “Kining tawhana mianhi sa pagpuyo ingon nga usa ka dumuduong, ug buot mahimong maghuhukom? Karon buhaton namo kanimo ang labi pang daotan kay kanila.” Ug gipugos nila pag-ayo ang tawo nga si Lot ug miduol sila aron sa paglungkab sa pultahan."
Genesis,19,10,Unya gikab-ot sa duha ka tawo si Lot ug gipasulod nila siya sa balay uban kanila ug gitakpan nila ang pultahan.
Genesis,19,11,"Ug gibutaan nila ang mga tawo nga diha sa pultahan sa balay, gagmay ug dagko, ug nagsukarap sila sa pagpangita sa pultahan."
Genesis,19,12,"Unya ang mga tawo miingon kang Lot, “Aduna ka pa bay laing kauban dinhi, mga umagad nga lalaki ug mga anak nga babaye ug bisan kinsa dinhi sa siyudad? Pagawasa sila gikan dinhi,"
Genesis,19,13,"kay laglagon namo kining dapita. Ang singgit batok sa katawhan niini midako atubangan sa Ginoo , busa ang Ginoo nagpaanhi kanamo aron sa paglaglag niini.”"
Genesis,19,14,"Unya migula si Lot ug misulti sa iyang mga umagaron nga buot mangasawa sa iyang mga anak nga babaye ug siya miingon kanila, “Panindog kamo, pahawa kamo niining dapita kay hapit na gayod laglagon sa Ginoo kining siyudara.” Apan nagtuo ang iyang mga umagaron nga siya nagtiaw lamang kanila."
Genesis,19,15,"Sa pagbanagbanag sa kabuntagon, ang mga anghel mipadali kang Lot ug nag-ingon, “Tindog, kuhaa ang imong asawa ug ang imong duha ka anak nga babaye nga ania dinhi, aron dili kamo masunog uban sa pagsilot sa siyudad.”"
Genesis,19,16,"Apan siya naglangaylangay busa gikuptan siya sa mga tawo ug ang iyang asawa ug ang iyang duha ka anak nga babaye diha sa ilang mga kamot kay ang Ginoo nagmaluluy-on kaniya. Ug ilang gidala siya, ug gipagawas sa siyudad."
Genesis,19,17,"Ug sa napagawas na sila sa mga anghel, miingon sila , “Dagan alang sa imong kinabuhi. Ayaw paglingilingi sa imong kilid, ayaw paghunong bisan diin sa walog. Palayo paingon sa kabukiran aron dili ikaw masunog.”"
Genesis,19,18,"Ug si Lot miingon kanila, “Dili unta kana mahitabo, akong mga agalon."
Genesis,19,19,"Tan-awa, ang imong ulipon nakapahimuot sa imong mga mata, ug gipakita nimo ang dakong kaluoy ngari kanako sa pagluwas sa akong kinabuhi, apan dili ako makapahilayo ngadto sa kabukiran, kay tingali unya ug maapsan ako sa katalagman ug mamatay ako."
Genesis,19,20,"Tan-awa, sa unahan anaay gamayng lungsod nga igo gayod nakong madagan, paadtoa ako didto ug maluwas ako.”"
Genesis,19,21,"Ug siya miingon kaniya, “Tan-awa, akong ihatag kanimo kining imong gipangayo, nga dili nako laglagon kanang siyudad nga imong gihisgotan."
Genesis,19,22,"Pagdali, pahilayo didto kay wala akoy mahimo hangtod nga moabot ikaw didto.” Tungod niana ang ngalan sa maong siyudad gitawag nga Zoar."
Genesis,19,23,"Ang adlaw misidlak na sa ibabaw sa yuta, sa pag-abot ni Lot sa Zoar."
Genesis,19,24,Unya ang Sodoma ug Gomora gipaulanan sa Ginoo ug asupri ug kalayo nga gikan sa langit.
Genesis,19,25,"Ug gilaglag niya ang mga siyudad ug ang tibuok nga walog, uban sa tanan nga mga namuyo niadtong mga siyudara, ug ang nagtubo sa yuta."
Genesis,19,26,"Apan ang asawa ni Lot nga didto sa ulahi, milingi sa luyo niya ug nahimo siyang haligi nga asin."
Genesis,19,27,"Si Abraham, nianang sayo sa buntag, mitungas sa bukid sa dapit diin siya mitindog sa atubangan sa Ginoo ,"
Genesis,19,28,ug milantaw siya sa dapit sa Sodoma ug sa Gomora ug ngadto sa tibuok nga yuta niadtong walog ug nakita niya kini ug ang aso nag-utbo gikan sa yuta sama sa aso sa hudno.
Genesis,19,29,"Ug mao kadto nga sa dihang gilaglag sa Dios ang mga siyudad sa walog, ang Dios nahinumdom kang Abraham ug gipagawas si Lot gikan sa taliwala sa kalaglagan, sa paglaglag niya sa mga siyudad nga gipuy-an ni Lot."
Genesis,19,30,"Unya si Lot mitungas gikan sa Zoar ug mipuyo didto sa kabukiran uban sa iyang duha ka anak nga babaye kay nahadlok siya sa pagpuyo sa Zoar, ug mipuyo siya sa usa ka langob, siya ug ang iyang duha ka anak nga babaye."
Genesis,19,31,"Ug ang magulang miingon sa manghod, “Ang atong amahan tigulang na, ug walay lalaki sa yuta nga moduol kanato ingon sa nabatasan sa tibuok nga yuta."
Genesis,19,32,"Dali, paimnon nato ug bino ang atong amahan ug mohigda kita uban kaniya, aron makapasanay kita ug mga kaliwat pinaagi sa atong amahan.”"
Genesis,19,33,"Ug ilang gipainom ug bino ang ilang amahan niadtong gabhiona ug misulod ang magulang ug midulog sa iyang amahan, apan wala masayod si Lot kanus-a kini midulog kaniya o kanus-a kini mibangon."
Genesis,19,34,"Ug nianang sunod nga adlaw miingon ang magulang sa manghod, “Tan-awa, midulog ako sa akong amahan kagabii. Paimnon na usab nato siya ug bino karong gabii ug mosulod usab ikaw ug modulog kaniya aron makapasanay kita ug mga kaliwat pinaagi sa atong amahan.”"
Genesis,19,35,Ug gipainom na usab nila ug bino ang ilang amahan niadtong gabhiona. Ug mibangon ang manghod ug midulog kaniya apan wala siya masayod kanus-a kini midulog kaniya o kanus-a kini mibangon.
Genesis,19,36,Busa nagsamkon ang duha ka anak nga babaye ni Lot pinaagi sa ilang amahan.
Genesis,19,37,"Ug nanganak ang magulang ug usa ka bata nga lalaki, ug ginganlan niya siya ug Moab. Siya mao ang amahan sa mga Moabihanon hangtod niining adlawa."
Genesis,19,38,"Ang manghod nanganak usab ug usa ka bata nga lalaki, ug ginganlan niya siya ug Ben-ammi, nga mao ang amahan sa mga Amonihanon hangtod niining adlawa."
Genesis,20,1,Gikan didto mipanaw si Abraham padulong sa kayutaan sa Negeb ug mipuyo siya sa taliwala sa Kades ug sa Sur ug mipuyo siya didto sa Gerar.
Genesis,20,2,"Ug miingon si Abraham mahitungod kang Sarah nga iyang asawa, “Siya akong igsoon.” Ug si Abimelek nga hari sa Gerar, nagsugo ug gikuha niya si Sarah."
Genesis,20,3,"Apan ang Dios miadto kang Abimelek pinaagi sa damgo sa pagkagabii ug miingon kaniya, “Tan-awa, daw patay na ikaw tungod sa babaye nga imong gikuha, kay siya asawa sa usa ka tawo.”"
Genesis,20,4,"Apan si Abimelek wala pa makaduol kaniya busa miingon siya, “Ginoo, patyon ba usab nimo ang katawhan nga walay sala?"
Genesis,20,5,"Dili ba si Abraham gayod nag-ingon kanako, ‘Siya akong igsoon’? Si Sarah usab nag-ingon, ‘Siya akong igsoon.’ Sa kahingpit sa akong kasingkasing ug sa kahinlo sa akong mga kamot, nabuhat nako kini.”"
Genesis,20,6,"Unya ang Dios miingon kaniya diha sa damgo, “Oo, ako usab nahibalo nga sa kahingpit sa imong kasingkasing gibuhat nimo kini ug ako usab nagpugong kanimo sa pagpakasala batok kanako ug niini wala ko ikaw tugoti nga motandog kaniya."
Genesis,20,7,"Busa, karon, iuli ang babaye ngadto sa iyang bana kay siya usa ka propeta ug siya mag-ampo alang kanimo ug mabuhi ikaw. Ug kon dili nimo siya iuli, nasayod na ikaw nga mamatay gayod ikaw lakip ang tanang mga imo.”"
Genesis,20,8,Ug si Abimelek mibangon pagsayo ug gitawag niya ang tanan niyang mga ulipon ug gisugilon niya kining tanan ngadto kanila ug nangahadlok ang mga tawo sa hilabihan gayod.
Genesis,20,9,"Unya si Abraham gitawag ni Abimelek ug giingnan siya, “Unsa ba kining gibuhat nimo kanamo? Ug unsa bay sala nako kanimo nga nagdala man ikaw kanako ug sa akong gingharian ug dako kaayong sala? Gibuhat nimo kanako ang dili angay nimong buhaton.”"
Genesis,20,10,"Ug miingon si Abimelek kang Abraham, “Unsa ba ang gihunahuna nimo nga nagbuhat ka man niini?”"
Genesis,20,11,"Ug si Abraham miingon, “Gibuhat ko kini kay naghunahuna ako nga ang pagkahadlok ngadto sa Dios wala niining dapita ug ako patyon nila tungod sa akong asawa."
Genesis,20,12,"Ug labot pa usab, siya gayod akong igsoon, anak sa akong amahan apan dili anak sa akong inahan ug siya akong gipangasawa."
Genesis,20,13,"Ug sa dihang gipagula ako sa Dios sa paglangyaw gikan sa balay sa akong amahan, ako miingon kang Sarah, ‘Kini mao ang kaluoy nga imong ipakita kanako, nga sa tanan nga dapit diin kita makaabot, moingon ikaw mahitungod kanako, “Siya akong igsoon.” ’ ”"
Genesis,20,14,"Unya si Abimelek mikuha ug mga karnero ug mga baka, ug mga ulipon nga lalaki ug mga ulipon nga babaye ug iya kining gihatag kang Abraham, ug iyang giuli kang Abraham si Sarah nga iyang asawa."
Genesis,20,15,"Ug si Abimelek miingon, “Tan-awa, ang yuta nako anaa sa atubangan nimo, puyo sa bisan asa nga dapit niini nga imong mauyonan.”"
Genesis,20,16,"Ug miingon siya kang Sarah, “Tan-awa, gihatagan nako ug usa ka libo ka buok plata ang imong igsoon nga lalaki. Mao kini ang ilhanan alang sa tanan nimong kauban nga ikaw walay sala, ug atubangan sa matag usa gimatarong ikaw.”"
Genesis,20,17,Ug si Abraham nag-ampo ngadto sa Dios ug ang Dios nag-ayo kang Abimelek ug sa iyang asawa ug sa iyang mga ulipon nga babaye nga tungod niana nanganak sila.
Genesis,20,18,Kay gitakpan man sa Ginoo ang tanang taguangkan sa tanang sakop sa panimalay ni Abimelek tungod kang Sarah nga asawa ni Abraham.
Genesis,21,1,Ang Ginoo miduaw kang Sarah sumala sa gisulti niya ug ang Ginoo mibuhat ngadto kang Sarah sumala sa iyang gisaad.
Genesis,21,2,"Ug nagsamkon si Sarah ug nanganak ug usa ka bata nga lalaki kang Abraham sa tigulang na siya, sa panahon nga gisulti sa Dios kaniya."
Genesis,21,3,Ug ginganlan ni Abraham ug Isaac ang iyang anak nga lalaki nga gipanganak ni Sarah kaniya.
Genesis,21,4,"Ug gituli ni Abraham ang iyang anak nga si Isaac sa dihang walo na siya ka adlaw, sumala sa sugo sa Dios."
Genesis,21,5,Si Abraham usa ka gatos ka tuig na ang kagulangon sa dihang natawo kaniya si Isaac nga iyang anak.
Genesis,21,6,"Ug si Sarah miingon, “Ang Dios nagpakatawa kanako aron ang tanan nga makadungog magkatawa uban kanako.”"
Genesis,21,7,"Ug miingon siya, “Kinsa bay makasulti kang Abraham nga si Sarah magpasuso sa mga bata? Kay ako nanganak alang kaniya sa usa ka bata nga lalaki, sa tigulang na siya.”"
Genesis,21,8,Ug mitubo ang bata ug gilutas siya. Ug naghikay si Abraham ug usa ka dakong kombira sa adlaw sa paglutas kang Isaac.
Genesis,21,9,"Nakita ni Sarah nga ang anak ni Hagar nga Ehiptohanon, nga iyang gipanganak kang Abraham, nagduladula uban sa iyang anak nga si Isaac."
Genesis,21,10,"Busa miingon siya kang Abraham, “Hinginli kining ulipon nga babaye ug ang iyang anak, kay ang anak sa babayeng ulipon dili makapanunod uban sa akong anak nga si Isaac.”"
Genesis,21,11,Ug ang maong butang nakapasubo pag-ayo kang Abraham tungod sa iyang anak.
Genesis,21,12,"Ug ang Dios miingon kang Abraham, “Ayaw pagsubo tungod sa bata nga lalaki ug tungod sa imong ulipon nga babaye. Ang tanan nga gisulti ni Sarah kanimo himoa kay gikan kang Isaac nganlan ang imong mga kaliwat."
Genesis,21,13,"Ug gikan usab sa anak sa ulipon nga babaye himoon nako ang usa ka nasod, tungod kay siya imong kaliwat.”"
Genesis,21,14,"Ug si Abraham mibangon pagsayo sa buntag ug mikuha ug pan ug tubig nga sinulod sa sudlanang panit ug kini gihatag niya kang Hagar, ug gipapas-an kaniya ug gihatag kaniya ang bata, ug si Hagar gipalakaw niya. Ug migikan siya, naglatagaw sa kamingawan sa Beer-seba."
Genesis,21,15,"Sa dihang nahurot ang tubig sa sudlanan, gibiyaan niya ang bata sa ilalom sa kalibonan."
Genesis,21,16,"Ug milakaw siya ug milingkod sa iyang atbang nga may igong gilay-on, ingon sa gilay-on sa usa ka pagbuhi sa pana, kay miingon siya, “Hinaot unta nga dili ako makakita sa kamatayon sa bata.” Ug milingkod si Hagar atbang sa bata ug mipatugbaw ang bata sa iyang tingog ug mihilak."
Genesis,21,17,"Ug nadungog sa Dios ang tingog sa bata ug ang anghel sa Dios mitawag kang Hagar gikan sa langit, ug miingon kaniya, “Unsay nakapaguol kanimo, Hagar? Ayaw kahadlok, kay ang Dios nakadungog sa tingog sa bata diin atua siya."
Genesis,21,18,"Tindog, sakwata ang bata ug kupti siya pag-ayo sa imong kamot, kay himoon nako siya nga usa ka dakong nasod.”"
Genesis,21,19,Ug gipabuka sa Dios ang mga mata ni Hagar ug nakita niya ang usa ka atabay sa tubig ug miadto siya ug gipuno niya ang panit nga sudlanan sa tubig ug gipainom niya ang bata.
Genesis,21,20,Ug ang Dios nag-uban sa bata ug midako siya. Nagpuyo siya sa kamingawan ug nahimo siyang hanas sa pagpamana.
Genesis,21,21,Ug nagpuyo siya sa kamingawan sa Paran ug ang iyang inahan nagpili alang kaniya ug usa ka asawa gikan sa yuta sa Ehipto.
Genesis,21,22,"Niadtong panahona si Abimelek ug si Picol nga pangulo sa iyang kasundalohan miingon kang Abraham, “Ang Dios nag-uban kanimo diha sa tanan nimong gibuhat."
Genesis,21,23,"Busa karon, panumpa kanako tungod sa Dios, nga dili ka maglimbong kanako o sa akong mga anak ug sa akong mga kaliwat kondili nga sama sa kaayo nga akong gibuhat nganha kanimo, mao usab ang buhaton nimo ngari kanako ug ingon man sa yuta nga imong gilangyawan.”"
Genesis,21,24,"Ug si Abraham miingon, “Ako manumpa.”"
Genesis,21,25,Unya si Abraham nagmulo kang Abimelek tungod sa usa ka atabay sa tubig nga giilog sa mga sulugoon ni Abimelek.
Genesis,21,26,"Si Abimelek miingon, “Wala ako mahibalo kon kinsa ang nagbuhat niana, wala usab ikaw magsulti kanako, wala usab ako makadungog niana kondili karon lamang adlawa.”"
Genesis,21,27,"Ug nagkuha si Abraham ug mga karnero ug mga baka, ug gihatag niya kini kang Abimelek ug silang duha nagbuhat ug usa ka kasabotan."
Genesis,21,28,Ug naglain si Abraham ug pito ka buok nating karnero nga baye.
Genesis,21,29,"Ug si Abimelek miingon kang Abraham, “Unsa bay kahulogan nianang pito ka nating karnero nga baye nga imong gilain?”"
Genesis,21,30,"Ug siya miingon, “Kanang pito ka nating karnero nga baye, kuhaon nimo sa akong kamot aron nga sila mahimong saksi nga ako ang mikalot sa maong atabay.”"
Genesis,21,31,"Tungod niini, kadtong dapita ginganlan ug Beer-seba kay didto nanumpa silang duha sa usa ka panaad."
Genesis,21,32,Busa nagbuhat sila ug usa ka kasabotan didto sa Beer-seba ug mitindog si Abimelek ug si Picol nga pangulo sa kasundalohan ug namauli ngadto sa yuta sa mga Filistihanon.
Genesis,21,33,Ug si Abraham nagtanom ug usa ka kahoy nga tamarisko didto sa Beer-seba ug didto mitawag siya sa ngalan sa Ginoo nga walay kataposan nga Dios.
Genesis,21,34,Ug nagpuyo si Abraham didto sa yuta sa mga Filistihanon sulod sa daghang mga adlaw.
Genesis,22,1,"Human niadtong mga hitaboa ang Dios nagsulay kang Abraham ug miingon kaniya, “Abraham!” Ug siya miingon, “Ania ako.”"
Genesis,22,2,"Ug siya miingon, “Kuhaa karon ang imong anak, ang bugtong nimong anak nga si Isaac nga imong pinalangga, ug lakaw ngadto sa yuta sa Moria ug didto ihalad siya ingon nga halad nga sunogon didto sa usa sa mga bukid nga akong isulti kanimo.”"
Genesis,22,3,"Busa si Abraham mibangon pagsayo nianang pagkabuntag ug iyang gisangonan ang iyang asno ug giuban niya ang duha ka batan-ong sulugoon ug si Isaac nga iyang anak. Ug nagbugha siya ug kahoy alang sa halad nga sunogon, ug mitindog ug miadto sa dapit nga giingon sa Dios kaniya."
Genesis,22,4,"Sa ikatulo nga adlaw, giyahat ni Abraham ang iyang mga mata ug nakita niya ang dapit didto sa unahan."
Genesis,22,5,"Ug si Abraham miingon sa iyang mga sulugoon, “Hulat una kamo dinhi uban sa asno. Ako ug ang bata moadto sa unahan ug mosimba didto ug kami mobalik nganhi kaninyo.”"
Genesis,22,6,Ug gikuha ni Abraham ang sugnod alang sa halad nga sunogon ug gipapas-an niya kini sa iyang anak ug siya mikuha sa kalayo ug sa punyal ug milakaw silang duha nga nagkuyog.
Genesis,22,7,"Unya si Isaac misulti kang Abraham nga iyang amahan, “Amahan ko!” Ug siya miingon, “Ania ako, anak ko.” Ug siya miingon, “Ania ang kalayo ug ang sugnod apan hain man ang nating karnero alang sa halad nga sunogon?”"
Genesis,22,8,"Ug si Abraham miingon, “Ang Dios maghatag ug nating karnero alang sa halad nga sunogon, anak ko.” Busa mipadayon sila sa paglakaw nga nagkuyog."
Genesis,22,9,"Sa dihang miabot sila sa dapit nga giingon kaniya sa Dios, si Abraham naghimo didto ug usa ka halaran ug gipahiluna niya pag-ayo ang kahoy ug gigapos niya si Isaac nga iyang anak ug gipahimutang niya siya sa halaran, sa ibabaw sa sugnod."
Genesis,22,10,"Ug gituy-od ni Abraham ang iyang kamot, ug gikuha niya ang iyang punyal aron sa pagpatay sa iyang anak."
Genesis,22,11,"Apan ang anghel sa Ginoo mitawag kaniya gikan sa kalangitan nga nag-ingon, “Abraham, Abraham!” Ug siya miingon, “Ania ako.”"
Genesis,22,12,"Ug siya miingon, “Ayaw bakyawa ang imong kamot batok sa bata o magbuhat kaniya sa bisan unsa kay karon akong naila nga ikaw nahadlok sa Dios, sa nakita nako nga wala ikaw maghikaw sa imong bugtong nga anak ngari kanako.”"
Genesis,22,13,"Unya giyahat ni Abraham ang iyang mga mata ug siya mitan-aw, ug iyang nakita nga sa iyang likod dihay usa ka laking karnero nga ang mga sungay nasangit sa kasampinitan. Ug miadto si Abraham ug gikuha niya ang karnero nga laki ug kini iyang gihalad ingon nga halad nga sunogon puli sa iyang anak."
Genesis,22,14,"Busa ginganlan ni Abraham kadtong dapita nga “Ang Ginoo mag-andam”, ingon nga kini gisulti hangtod karon, “Sa bungtod sa Ginoo kini ihatag.”"
Genesis,22,15,Ug ang anghel sa Ginoo nagtawag kang Abraham pag-usab gikan sa langit
Genesis,22,16,"ug miingon, “Tungod sa akong kaugalingon nanumpa ako,” nag-ingon ang Ginoo , “nga tungod kay gibuhat nimo kini ug wala ikaw maghikaw kanako sa imong anak, sa imong bugtong nga anak,"
Genesis,22,17,"ikaw panalanginan gayod nako ug akong padaghanon ang imong mga kaliwat sama sa mga bituon sa langit ug ingon sa balas nga anaa sa baybayon sa dagat, ug ang imong mga kaliwat manag-iya sa ganghaan sa ilang mga kaaway."
Genesis,22,18,Ug pinaagi sa imong kaliwat ang tanang nasod sa yuta magpanalangin sa ilang kaugalingon kay gituman man nimo ang akong tingog.”
Genesis,22,19,Busa mibalik si Abraham sa iyang mga sulugoon ug nanindog sila ug nagkuyog padulong sa Beer-seba. Ug si Abraham mipuyo sa Beer-seba.
Genesis,22,20,"Unya human niining mga hitaboa, gisugilon kini kang Abraham, “Tan-awa, si Milca usab nanganak ug mga anak kang Nahor nga imong igsoon,"
Genesis,22,21,"si Hus, ang kamagulangan, si Buz nga iyang igsoon, si Kemuel nga amahan ni Aram,"
Genesis,22,22,"si Kesed, si Hazo, si Pildas, si Jidlap, ug si Betuel.”"
Genesis,22,23,Si Betuel mao ang amahan ni Rebecca. Kini silang walo gipanganak ni Milca kang Nahor nga igsoon ni Abraham.
Genesis,22,24,"Ug ang iyang puyopuyo nga ginganlan ug Reuma nanganak usab kang Teba, kang Gaham, kang Tahas ug kang Maaca."
Genesis,23,1,"Si Sarah nabuhi ug 127 ka tuig, kini mao ang mga tuig sa kinabuhi ni Sarah."
Genesis,23,2,Unya namatay si Sarah didto sa Kiriat-arba nga mao ang Hebron sa yuta sa Canaan ug si Abraham miadto aron sa pagbangutan alang kang Sarah ug sa paghilak alang kaniya.
Genesis,23,3,"Ug si Abraham mitindog gikan sa atubangan sa iyang minatay ug misulti siya sa mga Hitihanon,"
Genesis,23,4,“Langyaw ako ug dumuduong sa taliwala ninyo. Hatagi ako ninyo ug luna nga kalubngan nako sa akong minatay nga layo sa akong panan-aw.”
Genesis,23,5,"Ug ang mga Hitihanon mitubag kang Abraham,"
Genesis,23,6,"“Patalinghogi kami, among agalon, ikaw ang gamhanang pangulo sa taliwala namo. Ilubong ang imong minatay sa labing maayo sa among mga lubnganan. Walay bisan kinsa kanamo nga maghikaw kanimo sa iyang lubnganan, aron nga ikalubong nimo ang imong minatay.”"
Genesis,23,7,"Si Abraham mitindog ug miyukbo sa mga Hitihanon, ang katawhan niadtong yutaa."
Genesis,23,8,"Ug siya miingon kanila, “Kon kamo motugot nga ako maglubong sa akong minatay layo sa akong panan-aw, pamatia ako ninyo ug hangyoa alang kanako si Efron, nga anak ni Zohar"
Genesis,23,9,"aron iyang ihatag kanako ang langob sa Macpela nga iyang gipanag-iya, nga atua sa kinatumyan sa iyang kapatagan. Alang sa tukma nga bili niini, ipahatag niya kini kanako diha sa inyong atubangan aron kini akong maangkon alang sa usa ka dapit nga lubnganan.”"
Genesis,23,10,"Si Efron naglingkod uban sa mga Hitihanon. Ug si Efron nga Hitihanon mitubag kang Abraham diha sa pangdungog sa mga Hitihanon, bisan sa tanan nga nanulod sa ganghaan sa iyang lungsod,"
Genesis,23,11,"“Dili, agalon ko, pamatia ako. Ihatag nako kanimo ang luna ug ihatag usab nako kanimo ang langob nga anaa niini sa atubangan sa akong katawhan, ihatag ko kana kanimo. Ilubong ang imong minatay.”"
Genesis,23,12,Unya si Abraham miyukbo usab sa atubangan sa mga tawo sa yuta.
Genesis,23,13,"Ug miingon siya kang Efron diha sa pangdungog sa mga tawo sa yuta, “Kon buot ikaw, pamatia ako. Ihatag nako kanimo ang bili sa luna; dawata kini gikan kanako aron ilubong nako didto ang akong minatay.”"
Genesis,23,14,"Ug si Efron mitubag kang Abraham,"
Genesis,23,15,"“Akong agalon, pamatia ako, ang usa ka luna balig upat ka gatos ka siklo nga plata. Unsa man kana tali kanimo ug kanako? Busa, ilubong ang imong minatay.”"
Genesis,23,16,"Unya si Abraham miuyon kang Efron ug gitimbangan ni Abraham si Efron sa plata nga iyang giingon diha sa pangdungog sa mga Hitihanon, upat ka gatos ka siklo nga plata, sumala sa timbang nga gigamit sa mga tigpatigayon niadtong panahona."
Genesis,23,17,"Busa ang kapatagan ni Efron nga didto sa Macpela nga diha sa silangan sa Mamre, ang kapatagan ug ang langob nga diha niini ug ang tanan nga kakahoyan nga diha sa kapatagan, libot sa tibuok dapit, gitugyan ngadto"
Genesis,23,18,kang Abraham ingon nga iyang kabtangan sa atubangan sa mga Hitihanon ug sa tanan nga misulod sa ganghaan sa iyang lungsod.
Genesis,23,19,"Human niini, gilubong ni Abraham si Sarah nga iyang asawa didto sa langob sa patag sa Macpela nga silangan sa Mamre nga mao usab ang Hebron sa yuta sa Canaan."
Genesis,23,20,Ug ang kapatagan ug ang langob niadtong dapita naiya gayod ni Abraham ingon nga iyang kabtangan alang sa usa ka lubnganan gikan sa mga Hitihanon.
Genesis,24,1,"Unya si Abraham tigulang na ug taas na kaayo ang panuigon, ug ang Ginoo nagpanalangin kang Abraham sa tanang butang."
Genesis,24,2,"Ug miingon si Abraham sa iyang sulugoon, sa labing tigulang sa iyang panimalay nga maoy tinugyanan sa tanan niyang kabtangan, “Ibutang ang imong kamot sa ilalom sa akong paa,"
Genesis,24,3,"ug papanumpaon ko ikaw pinaagi sa Ginoo , ang Dios sa langit, ang Dios sa yuta, nga dili ka mangita ug maasawa alang sa akong anak gikan sa mga anak sa mga Canaanhon diin ako magpuyo."
Genesis,24,4,"Lakaw hinuon ngadto sa akong yuta ug sa akong mga kadugo, ug pagkuha ug maasawa sa akong anak nga si Isaac.”"
Genesis,24,5,"Ang sulugoon miingon kaniya, “Basin ug ang babaye dili buot mokuyog kanako sa pag-anhi niining yutaa. Busa kinahanglan ba nga dad-on nako pagbalik ang imong anak ngadto sa yuta nga imong gigikanan?”"
Genesis,24,6,"Si Abraham miingon kaniya, “Siguroa nga dili nimo dad-on pagbalik ang akong anak didto."
Genesis,24,7,"Ang Ginoo , ang Dios sa langit, nga mikuha kanako gikan sa balay sa akong amahan ug gikan sa yuta nga akong natawhan ug misulti kanako ug nanumpa kanako, ‘Ngadto sa imong kaliwatan ihatag nako kining yutaa,’ siya magsugo sa iyang anghel una kanimo ug ikaw magkuha ug maasawa sa akong anak gikan didto."
Genesis,24,8,"Ug kon ang babaye dili buot mokuyog kanimo, mahigawas ikaw niining akong panumpa apan ayaw lamang dad-a pagbalik didto ang akong anak.”"
Genesis,24,9,Busa ang sulugoon mibutang sa iyang kamot sa ilalom sa paa ni Abraham nga iyang agalon ug siya nanumpa kaniya mahitungod niining butanga.
Genesis,24,10,"Unya ang ulipon mikuha ug napulo ka kamilyo sa iyang agalon ug milakaw. Nagdala siya sa tanang matang sa mga piniling gasa gikan sa bahandi sa iyang agalon. Ug migikan siya ug miadto sa Mesopotamia, ngadto sa lungsod ni Nahor."
Genesis,24,11,"Ug gipalubog niya ang mga kamilyo sa gawas sa lungsod duol sa usa ka atabay sa tubig, sa sayong kagabhion, sa takna sa pagpanggula sa mga babaye aron sa pagkalos ug tubig."
Genesis,24,12,"Ug siya miingon, “O Ginoo , Dios sa akong agalon nga si Abraham, nangaliyupo ako, palamposa ako sa akong lakaw karong adlawa, ug kaluy-i ang akong agalon nga si Abraham."
Genesis,24,13,"Tan-awa, ako nagtindog duol sa tuboran sa tubig ug ang mga anak nga babaye sa mga tawo niining lungsora nagpaingon nganhi sa pagkalos ug tubig."
Genesis,24,14,"Mahitabo unta nga ang dalaga nga akong ingnon, ‘Mahimo bang ipaubos ang imong banga aron makainom ako,’ ug nga siya moingon unta, ‘Inom ug paimnon usab nako ang imong mga kamilyo.’ Hinaot unta nga siya mao na ang imong pinili alang sa imong alagad nga si Isaac, ug sa ingon niini, maila nako nga ikaw nagpakita ug kaluoy sa akong agalon.”"
Genesis,24,15,"Sa wala pa siya makahuman sa pagsulti, si Rebecca nga anak ni Betuel nga anak ni Milca nga asawa ni Nahor nga igsoon ni Abraham, migula dala ang iyang banga diha sa iyang abaga."
Genesis,24,16,"Ang dalaga maanyag kaayo nga tan-awon, ulay, wala pay lalaki nga nakatandog kaniya. Nanaog siya ngadto sa tuboran ug gipuno niya ang iyang banga ug misaka siya."
Genesis,24,17,"Unya ang sulugoon midagan sa pagsugat kaniya ug miingon, “Palihog paimna ako ug diyotay nga tubig sa imong banga.”"
Genesis,24,18,"Siya miingon, “Inom, akong agalon.” Ug gidali niya pagpaubos ang iyang banga diha sa iyang kamot ug gipainom niya siya."
Genesis,24,19,"Human niya siya paimna, miingon siya, “Magkalos usab ako ug tubig alang sa imong mga kamilyo hangtod nga mahuman sila pag-inom.”"
Genesis,24,20,Busa gibubo dayon niya ang tubig sa iyang banga ngadto sa pasongan ug midagan pag-usab ngadto sa atabay sa pagtimba ug nagkalos siya alang sa tanan niyang mga kamilyo.
Genesis,24,21,Ug ang sulugoon mitutok kaniya sa hilom aron sa pag-ila kon ang Ginoo naghatag ba ug kalamposan sa iyang panaw o wala.
Genesis,24,22,"Sa diha nga nakahuman na ug pag-inom ang mga kamilyo, ang sulugoon mikuha ug usa ka ariyos nga bulawan nga nagtimbang ug tunga sa siklo ug duha ka pulseras alang sa iyang mga bukton nga nagtimbang ug napulo ka siklo nga bulawan."
Genesis,24,23,"Ug siya miingon, “Sultihi ako kon kang kinsang anak ikaw. Aduna bay dapit sa balay sa imong amahan nga among kaabotan?”"
Genesis,24,24,"Siya miingon kaniya, “Ako anak ni Betuel nga anak ni Milca, nga gianak niya kang Nahor.”"
Genesis,24,25,"Siya midugang pag-ingon, “Sa among balay adunay daghang dagami ug kompay ug dapit nga kaabotan.”"
Genesis,24,26,Ug ang tawo miduko ug misimba sa Ginoo .
Genesis,24,27,"Ug siya miingon, “Dalaygon ang Ginoo , ang Dios sa akong agalon nga si Abraham, nga wala maghikaw sa iyang kaluoy ug sa iyang pagkamatinumanon ngadto sa akong agalon. Ug ako gitultolan sa Ginoo sa dalan ngadto sa balay sa mga kadugo sa akong agalon.”"
Genesis,24,28,Unya ang dalaga midagan ug nagpahibalo sa panimalay sa iyang inahan mahitungod niining mga butanga.
Genesis,24,29,Ug si Rebecca may usa ka igsoon nga lalaki nga ginganlan ug si Laban. Ug si Laban midagan ngadto sa gawas padulong sa tawo didto sa tuboran.
Genesis,24,30,"Sa pagpakakita niya sa ariyos ug sa mga pulseras diha sa mga bukton sa iyang igsoon nga babaye, ug sa pagpakadungog niya sa mga pulong ni Rebecca nga iyang igsoon, “Mao kini ang gisulti kanako sa tawo,” siya miadto kaniya, iyang nakita siya didto sa tuboran uban sa mga kamilyo."
Genesis,24,31,"Ug siya miingon kaniya, “Dayon! Ikaw nga gipanalanginan sa Ginoo . Ngano nga nagtindog ikaw sa gawas? Giandam nako ang balay ug ang dapit alang sa mga kamilyo.”"
Genesis,24,32,Unya ang tawo misulod sa balay ug gibadbaran ni Laban ang mga kamilyo ug gihatagan ug dagami ug kompay. Gihatagan usab niya siya ug tubig nga ihugas sa iyang mga tiil ug sa tiil sa mga tawo nga uban kaniya.
Genesis,24,33,"Ug ilang gidulotan siya aron makakaon, apan siya miingon, “Dili ako mokaon hangtod nga akong ikasulti ang gisugo kanako.” Ug siya miingon, “Isulti lang.”"
Genesis,24,34,"Busa siya miingon, “Ako sulugoon ni Abraham."
Genesis,24,35,"Ang Ginoo nagpanalangin pag-ayo sa akong agalon ug nahimo siyang bantogan ug gihatagan niya siya ug mga panon sa kahayopan, ug plata ug bulawan, mga sulugoon nga lalaki ug babaye, mga kamilyo ug mga asno."
Genesis,24,36,"Ug si Sarah nga asawa sa akong agalon nanganak kaniya ug usa ka anak nga lalaki sa dihang tigulang na siya, ug ngadto niining iyang anak gihatag niya ang tanan nga anaa kaniya."
Genesis,24,37,"Ug ako gipapanumpa sa akong agalon nga nag-ingon, ‘Ayaw pagkuha ug maasawa alang sa akong anak gikan sa mga anak sa mga Canaanhon, nga ang yuta maoy akong gipuy-an."
Genesis,24,38,Apan lakaw ngadto sa balay sa akong amahan ug sa akong mga kadugo ug pagkuha ug maasawa alang sa akong anak.’
Genesis,24,39,"Giingnan nako ang akong agalon, ‘Basin ug ang babaye dili buot mokuyog kanako.’"
Genesis,24,40,"Apan siya miingon kanako, ‘Ang Ginoo , nga sa iyang atubangan ako naglakaw, magpadala sa iyang anghel kuyog kanimo ug magpalampos sa imong dalan ug ikaw magkuha ug maasawa alang sa akong anak gikan sa akong kadugo ug gikan sa balay sa akong amahan."
Genesis,24,41,"Unya mahigawas ikaw gikan sa akong panumpa sa dihang moabot ikaw sa akong mga kadugo, ug kon dili nila ihatag kanimo ang babaye, ikaw mahigawas sa akong panumpa.’"
Genesis,24,42,"“Busa miabot ako karong adlawa didto sa tuboran ug ako miingon, ‘O Ginoo , ang Dios sa akong agalon nga si Abraham, kon ikaw magpalampos sa akong dalan nga akong gilaktan,"
Genesis,24,43,"tan-awa, nagtindog ako dinhi duol sa tuboran sa tubig, hinaot unta nga ang batan-ong babaye nga moanhi aron sa pagkalos ug tubig, ug nga kaniya moingon ako, “Palihog hatagi ako ug diyotay nga tubig nga mainom gikan sa imong banga,”"
Genesis,24,44,"ug nga moingon siya kanako, “Inom ug magkalos usab ako alang sa imong mga kamilyo”, hinaot pa nga siya mao na unta ang babaye nga gipili sa Dios alang sa anak sa akong agalon.’"
Genesis,24,45,"“Sa wala pa mahuman ang akong pagsulti sulod sa akong kasingkasing, si Rebecca migula nga nagpas-an ug banga diha sa iyang abaga ug nanaog didto sa tuboran ug nagkalos ug tubig. Ako miingon, ‘Palihog paimna ako.’"
Genesis,24,46,"Gipaubos dayon niya ang iyang banga gikan sa iyang abaga ug miingon siya, ‘Inom, ug paimnon nako ang imong mga kamilyo.’ Ug miinom ako ug gipainom usab niya ang akong mga kamilyo."
Genesis,24,47,"Unya ako nangutana kaniya, ‘Kang kinsang anak ikaw?’ Ug siya miingon, ‘Anak ni Betuel nga anak ni Nahor nga gianak kaniya ni Milca.’ Busa gibutang nako ang ariyos diha sa iyang ilong ug ang mga pulseras diha sa iyang mga bukton."
Genesis,24,48,"Unya miduko ako ug misimba ako sa Ginoo ug gidayeg nako ang Ginoo , ang Dios sa akong agalon nga si Abraham, nga nagtultol kanako sa dalan nga tukma aron sa pagkuha sa anak nga babaye sa kadugo sa akong agalon alang sa iyang anak."
Genesis,24,49,"Busa, karon kon ipakita ninyo ang pagkamaunongon ug pagkamatinud-anon ngadto sa akong agalon, sultihi ako ug kon dili, sultihi ako aron ako mosubay sa tuo o sa wala.”"
Genesis,24,50,"Unya si Laban ug si Betuel mitubag, “Kining butanga naggikan sa Ginoo . Dili kami makahimo sa pagsulti kanimo ug daotan o maayo."
Genesis,24,51,"Tan-awa, anaa si Rebecca sa imong atubangan, dad-a siya ug lakaw ug ipaasawa siya sa anak sa imong agalon, sumala sa gisulti sa Ginoo .”"
Genesis,24,52,"Sa dihang nabati sa sulugoon ni Abraham ang ilang mga pulong, siya miduko sa yuta atubangan sa Ginoo ."
Genesis,24,53,Ug ang sulogoon mipagawas sa mga alahas nga plata ug mga alahas nga bulawan ug mga bisti ug kini gihatag kang Rebecca. Mihatag usab siya ug mga mahalong butang ngadto sa igsoon nga lalaki ug sa inahan ni Rebecca.
Genesis,24,54,"Ug siya ug ang mga tawo nga kuyog kaniya nangaon ug nanginom ug nagpalabay sila sa kagabhion didto. Unya mibangon sila sa pagkabuntag ug siya miingon, “Papaulia ako ninyo ngadto sa akong agalon.”"
Genesis,24,55,"Unya ang igsoon nga lalaki ug ang inahan ni Rebecca miingon, “Tugoti nga ang dalaga magpabilin kanamo sa makadiyot, bisan napulo lamang ka adlaw ug human niini makalakaw na siya.”"
Genesis,24,56,"Apan siya miingon kanila, “Ayaw ako ninyo langana kay ang Ginoo nagpanalangin sa akong panaw. Papaulia na ako aron moadto ako sa akong agalon.”"
Genesis,24,57,"Unya sila miingon, “Tawgon nato ang dalaga ug pangutan-on siya.”"
Genesis,24,58,"Ug gitawag nila si Rebecca ug giingnan, “Mouban ba ikaw niining tawhana?” Ug siya miingon, “Mouban ako.”"
Genesis,24,59,"Busa gitugotan nila pagpalakaw si Rebecca nga igsoon nila ug ang tig-atiman niya, ug ang sulugoon ni Abraham ug ang iyang mga tawo."
Genesis,24,60,"Ug gipanalanginan nila si Rebecca, ug miingon sila kaniya, “Among igsoon, mahimo unta ikaw nga inahan sa liboan ka libo ug maangkon unta sa imong kaliwatan ang ganghaan niadtong nagdumot kanila.”"
Genesis,24,61,Unya si Rebecca ug ang iyang mga sulugoon nga babaye mitindog ug misakay sila sa mga kamilyo ug misunod sa tawo. Busa ang maong sulugoon midala kang Rebecca ug mipadayon sa iyang panaw.
Genesis,24,62,"Niadtong higayona si Isaac miabot gikan sa Beer-lahai-roi, kay siya nagpuyo man sa yuta sa Negeb."
Genesis,24,63,Ug migula si Isaac aron sa pagpamalandong didto sa kapatagan sa sayong kagabhion. Ug giyahat niya ang iyang mga mata ug nalantawan niya nga dihay mga kamilyo nga nagpaingon kaniya.
Genesis,24,64,"Si Rebecca usab miyahat sa iyang mga mata ug sa dihang nakita niya si Isaac, mikanaog siya sa kamilyo."
Genesis,24,65,"Ug siya miingon sa sulugoon, “Kinsa ba kanang tawhana nga naglakaw sa kapatagan aron sa pagsugat kanato?” Ug ang ulipon miingon, “Siya mao ang akong agalon.” Unya mikuha siya ug tabon sa iyang nawong ug gitabonan niya ang iyang kaugalingon."
Genesis,24,66,Ug ang sulugoon misugilon kang Isaac sa tanan nga iyang gibuhat.
Genesis,24,67,Unya si Isaac midala kaniya ngadto sa tolda ni Sarah nga iyang inahan. Ug giminyoan niya si Rebecca ug siya naasawa ni Isaac ug gihigugma niya si Rebecca. Busa si Isaac nahupay human sa kamatayon sa iyang inahan.
Genesis,25,1,"Unya si Abraham nangasawa na usab ug lain, nga ginganlan ug Ketura."
Genesis,25,2,"Ug iyang gipanganak si Zimran, si Joksan, si Medan, si Midian, si Isbak ug si Sua."
Genesis,25,3,"Si Joksan mao ang amahan ni Seba ug ni Dedan. Ang mga kaliwat ni Dedan mao ang mga Asurihanon, Letusihanon ug Leumihanon."
Genesis,25,4,"Ang mga anak ni Midian mao sila si Efa, si Efer, si Hanok, si Abida ug si Eldaa. Silang tanan mao ang mga kaliwat ni Ketura."
Genesis,25,5,Gihatag ni Abraham ang tanan nga iya ngadto kang Isaac.
Genesis,25,6,"Apan ngadto sa mga anak nga lalaki sa iyang mga puyopuyo, si Abraham mihatag kanila ug mga gasa. Ug sa dihang buhi pa siya gipalakaw niya sila layo kang Isaac nga iyang anak, ngadto sa silangan nga kayutaan."
Genesis,25,7,"Kini mao ang mga adlaw sa mga tuig sa kinabuhi ni Abraham, 175 ka tuig."
Genesis,25,8,"Si Abraham miginhawa sa iyang kataposan ug namatay siya nga tigulang na kaayo, ug hupong sa katuigan ug gitipon ngadto sa iyang katawhan."
Genesis,25,9,"Ug siya gilubong ni Isaac ug ni Ismael nga iyang mga anak didto sa langob sa Macpela, didto sa kapatagan ni Efron nga anak ni Zoar nga Hitihanon, sa silangan sa Mamre,"
Genesis,25,10,ang kapatagan nga gipalit ni Abraham gikan sa mga Hitihanon. Didto gilubong si Abraham uban kang Sarah nga iyang asawa.
Genesis,25,11,"Human sa kamatayon ni Abraham, si Isaac nga iyang anak gipanalanginan sa Dios. Ug mipuyo si Isaac sa Beer-lahai-roi."
Genesis,25,12,"Kini mao ang mga kaliwat ni Ismael, anak ni Abraham kang Hagar nga Ehiptohanon, ang ulipon nga babaye ni Sarah."
Genesis,25,13,"Ug mao kini ang mga ngalan sa mga anak nga lalaki ni Ismael nga ginganlan sumala sa han-ay sa ilang pagkahimugso: si Nebaiot, ang kamagulangan ni Ismael, ug si Kedar, si Abdeel, si Mibsam,"
Genesis,25,14,"si Misma, si Duma, si Masa,"
Genesis,25,15,"si Hadad, si Tema, si Jetur, si Nafis, ug si Kedema."
Genesis,25,16,"Mao kini ang mga anak nga lalaki ni Ismael ug ang ilang mga ngalan, sumala sa ilang mga lungsod ug sumala sa ilang mga banay, napulo ug duha ka pangulo sumala sa ilang mga panimalay."
Genesis,25,17,"Kini mao ang mga tuig sa kinabuhi ni Ismael, 137 ka tuig. Ug miginhawa siya sa iyang kataposan ug namatay siya ug gitipon sa iyang mga katawhan."
Genesis,25,18,"Sila mipuyo gikan sa Havila hangtod sa Sur nga atbang sa Ehipto, padulong sa Asiria ug nagpuyo siya nga kabatok sa tanan niyang mga kaigsoonan."
Genesis,25,19,Kini mao ang mga kaliwat ni Isaac nga anak ni Abraham. Si Abraham mao ang amahan ni Isaac.
Genesis,25,20,"Ug si Isaac nagpanuigon ug 40 ka tuig sa pagpangasawa niya kang Rebecca nga anak ni Betuel nga Aramihanon, sa Padan-aram, ug igsoong babaye ni Laban nga Aramhanon."
Genesis,25,21,"Ug nag-ampo si Isaac sa Ginoo alang sa iyang asawa, tungod kay siya dili makaanak ug ang Ginoo mitubag sa iyang pag-ampo ug nagsamkon si Rebecca nga iyang asawa."
Genesis,25,22,"Ug ang mga bata nagdinuotay diha sa sulod niya ug miingon siya, “Kon mao kini, ngano nga mabuhi pa ako?” Ug siya miadto sa pagpangutana sa Ginoo ."
Genesis,25,23,"Ug ang Ginoo mitubag kaniya, “Adunay duha ka nasod sa imong taguangkan, ug ang duha ka katawhan nga mangatawo gikan kanimo magkabahin, ang usa kusgan kay sa usa ug ang magulang mag-alagad sa manghod.”"
Genesis,25,24,"Sa dihang miabot na ang mga adlaw aron siya manganak, tan-awa, dihay kaluha sa iyang taguangkan."
Genesis,25,25,"Ug ang una nga migula pulahon ug ang tibuok nga lawas sama sa usa ka bisti nga gisapawan ug balhibo, ug gitawag nila ang iyang ngalan ug Esau."
Genesis,25,26,"Human niini migula ang iyang igsoon nga lalaki, ug ang iyang kamot mikupot sa tikod ni Esau ug gitawag nila ang iyang ngalan ug Jacob. Ug si Isaac nagpanuigon ug 60 ka tuig sa dihang gipanganak na kini sila."
Genesis,25,27,"Sa dihang midako na ang mga bata, si Esau nahimong batid sa pagpangayam, tawo sa kapatagan, apan si Jacob tawo nga hilomon nga anaa kanunay sa sulod sa tolda."
Genesis,25,28,"Si Esau pinangga ni Isaac kay makakaon man siya sa pinangayaman niini, apan pinangga ni Rebecca si Jacob."
Genesis,25,29,Unya nagluto si Jacob ug sud-an nga sinabawan ug miabot si Esau gikan sa kapatagan ug gigutom pag-ayo.
Genesis,25,30,"Ug si Esau miingon kang Jacob, “Pakan-a ako nianang pulapula nga sinabaw kay gigutom kaayo ako.” Busa ginganlan siya ug Edom."
Genesis,25,31,"Ug si Jacob miingon, “Ibaligya una kanako ang imong katungod sa pagkapanganay.”"
Genesis,25,32,"Unya si Esau miingon, “Tan-awa, hapit na ako mamatay, unsay kapuslanan kanako sa akong katungod sa pagkapanganay?”"
Genesis,25,33,"Si Jacob miingon, “Panumpa una kanako.” Ug siya nanumpa kaniya, ug gibaligya niya kang Jacob ang iyang katungod sa pagkapanganay."
Genesis,25,34,Unya si Esau gihatagan ni Jacob ug pan ug sa linat-an nga mga liso ug siya mikaon ug miinom ug mitindog ug milakaw. Sa ingon niana gisalikway ni Esau ang iyang katungod sa pagkapanganay.
Genesis,26,1,"Niadtong panahona dihay gutom sa yuta gawas sa unang gutom sa mga adlaw ni Abraham, ug si Isaac miadto sa Gerar ngadto kang Abimelek nga hari sa mga Filistihanon."
Genesis,26,2,"Ug ang Ginoo mipakita kaniya ug miingon, “Ayaw pag-adto sa Ehipto, pabilin sa yuta nga akong isulti kanimo."
Genesis,26,3,"Puyo dinhi niining yutaa, ug ako mag-uban kanimo ug ikaw akong panalanginan, kay kanimo ug sa imong kaliwatan, ihatag nako kining tanang mga yuta ug tumanon nako ang gipanumpa nako kang Abraham nga imong amahan."
Genesis,26,4,"Padaghanon nako ang imong mga kaliwat sama sa mga bituon sa langit ug ihatag nako sa imong kaliwatan kining tanang mga yuta, ug ang tanang mga nasod sa yuta mapanalanginan tungod sa imong kaliwat,"
Genesis,26,5,"kay nagpatalinghog si Abraham sa akong tingog ug gituman niya ang akong pahimangno, ang akong kasugoan, ang akong mga lagda ug ang akong mga balaod.”"
Genesis,26,6,Busa si Isaac mipuyo sa Gerar.
Genesis,26,7,"Sa diha nga ang mga tawo niadtong dapita nangutana kaniya mahitungod sa iyang asawa, siya miingon, “Siya akong igsoon.” Kay nahadlok siya sa pag-ingon, “Siya akong asawa,” kay naghunahuna siya, “tingali ug patyon ako sa mga tawo niining dapita tungod kang Rebecca,” kay maanyag siya nga tan-awon."
Genesis,26,8,"Sa nagpuyo siya didto sa daghang mga adlaw, si Abimelek, nga hari sa mga Filistihanon, nanambo sa bintana ug nakita niya si Isaac nga naggakosgakos kang Rebecca nga iyang asawa."
Genesis,26,9,"Ug gipatawag ni Abimelek si Isaac ug giingnan, “Tan-awa, imo siyang asawa; nganong miingon ka man, ‘Siya akong igsoon’?” Ug si Isaac miingon kaniya, “Kay naghunahuna ako, ‘Tingali ug patyon ako tungod kaniya.’ ”"
Genesis,26,10,"Ug si Abimelek miingon, “Unsa kining gibuhat nimo kanamo? Usa sa mga tawo mahimong makadulog sa imong asawa ug ikaw magdala ug sala nganhi kanamo.”"
Genesis,26,11,"Unya si Abimelek nagsugo sa tanang mga tawo nga nag-ingon, “Ang manghilabot niining tawhana o sa iyang asawa patyon gayod.”"
Genesis,26,12,Ug nagpugas si Isaac niadtong yutaa ug nakaani niadtong maong tuig ug usa ka gatos ka pilo kay siya gipanalanginan sa Ginoo .
Genesis,26,13,Ug siya nadato ug nagpadayon sa pagtigom ug daghan pa gayod hangtod nga siya nahimong adunahan kaayo.
Genesis,26,14,Nakapanag-iya siya ug mga panon sa nagkalainlaing kahayopan ug dako nga panimalay busa nasina kaniya ang mga Filistihanon.
Genesis,26,15,Niadtong panahona ang tanan nga mga atabay nga gipangkalot sa mga sulugoon sa iyang amahan nga si Abraham gipangtabonan sa mga Filistihanon ug gipuno nila kini ug yuta.
Genesis,26,16,"Ug si Abimelek miingon kang Isaac, “Palayo kanamo kay ikaw labaw pa ka gamhanan kay kanamo.”"
Genesis,26,17,Busa si Isaac mibiya gikan didto. Ug gipatindog niya ang iyang mga tolda sa walog sa Gerar ug mipuyo siya didto.
Genesis,26,18,Ug gikalot pag-usab ni Isaac ang mga atabay sa tubig nga ilang gikalot sa mga adlaw ni Abraham nga iyang amahan kay gitabonan kini sa mga Filistihanon human mamatay si Abraham. Ug kini ginganlan niya sama sa mga ngalan nga gihatag kanila sa iyang amahan.
Genesis,26,19,"Apan sa diha nga ang mga sulugoon ni Isaac nagkalot didto sa walog ug nakakaplag didto ug usa ka atabay sa nagtubod nga tubig,"
Genesis,26,20,"ang mga tigbantay sa kahayopan sa Gerar nakig-away sa mga tigbantay sa kahayopan ni Isaac. Miingon sila, “Ang tubig amoa!” Busa ginganlan niya ang atabay ug Esek, kay sila nakig-away kaniya."
Genesis,26,21,"Unya nagkalot na usab sila ug lain nga atabay, ug nag-away gihapon sila tungod niini ug kini ginganlan niya ug Sitna."
Genesis,26,22,"Ug mipahawa siya didto, ug nagkalot ug laing atabay, ug alang niini wala na sila mag-away ug kini ginganlan niya ug Rehobot ug siya miingon, “Kay karon ang Ginoo mihatag ug dapit alang kanato ug magmabungahon kita sa yuta.”"
Genesis,26,23,Gikan didto siya mitungas padulong sa Beer-seba.
Genesis,26,24,"Ug mipakita kaniya ang Ginoo niadtong gabhiona ug miingon, “Ako mao ang Dios ni Abraham nga imong amahan. Ayaw kahadlok kay ako nag-uban kanimo ug ikaw panalanginan nako, ug padaghanon nako ang imong mga kaliwat tungod kang Abraham nga akong sulugoon.”"
Genesis,26,25,"Busa si Isaac nagtukod didto ug usa ka halaran ug mitawag sa ngalan sa Ginoo , ug gipatindog niya didto ang iyang tolda ug ang mga sulugoon ni Isaac nagkalot ug usa ka atabay."
Genesis,26,26,"Unya si Abimelek miadto kaniya gikan sa Gerar kuyog kang Ahusat, nga iyang magtatambag ug kang Picol nga pangulo sa iyang kasundalohan."
Genesis,26,27,"Si Isaac miingon kanila, “Nganong mianhi kamo kanako, nga nagdumot man kamo kanako ug gisalikway man gani ninyo ako palayo kaninyo?”"
Genesis,26,28,"Sila miingon, “Nakita namo sa dayag gayod nga ang Ginoo nag-uban kanimo busa nag-ingon kami, ‘Himoon nato ang usa ka panumpa tali kanimo ug kanamo, ug maghimo ug kasabotan uban kanimo,"
Genesis,26,29,"aron dili ikaw magbuhat ug daotan ngari kanamo, sama nga kami wala manghilabot kanimo, ug nga kaming tanan nagbuhat ug maayo nganha kanimo, ug ikaw gipagikan namo nga malinawon. Ikaw karon ang gipanalanginan sa Ginoo .’ ”"
Genesis,26,30,Ug siya naghikay alang kanila ug nangaon sila ug nanginom.
Genesis,26,31,Ug mibangon sila sa pagkakaadlawon ug nanumpa sa usa ug usa. Ug gipagikan sila ni Isaac ug namiya sila nga malinawon gikan kaniya.
Genesis,26,32,"Niadtong adlawa, miabot ang mga sulugoon ni Isaac ug nagsugilon kaniya mahitungod sa atabay nga ilang gikalot ug sila nag-ingon kaniya, “Nakakaplag kami ug tubig!”"
Genesis,26,33,"Ug kini ginganlan niya ug Seba. Tungod niini, ang ngalan niadtong lungsora Beer-seba hangtod niining adlawa."
Genesis,26,34,"Ug sa nagpanuigon na si Esau ug 40 ka tuig, gipangasawa niya si Judith nga anak ni Beeri nga Hitihanon ug si Basemat nga anak ni Elon nga Hitihanon."
Genesis,26,35,Ug ilang gihimo nga pait ang kinabuhi ni Isaac ug ni Rebecca.
Genesis,27,1,"Sa diha nga tigulang na si Isaac ug ang iyang mga mata halap na, nga tungod niana dili na siya makakita, gitawag niya si Esau, ang iyang anak nga magulang ug siya miingon kaniya, “Anak ko,” ug siya mitubag, “Ania ako.”"
Genesis,27,2,"Ug miingon siya, “Tan-awa, ako tigulang na ug wala ako mahibalo sa adlaw sa akong kamatayon."
Genesis,27,3,"Busa karon, kuhaa ang imong mga hinagiban, ang imong baslayan ug ang imong pana, ug adto sa kapatagan ug pangayam alang kanako."
Genesis,27,4,"Ug lutoi ako ug lamiang pagkaon, kadtong akong gusto ug dad-a nganhi kanako aron makakaon ako niini ug panalanginan ko ikaw sa dili pa ako mamatay.”"
Genesis,27,5,"Ug si Rebecca naminaw sa pagsulti niini ni Isaac kang Esau nga iyang anak. Busa sa dihang milakaw na si Esau ngadto sa kapatagan sa pagpangayam aron iyang dad-on,"
Genesis,27,6,"si Rebecca misulti kang Jacob nga iyang anak, “Nadungog nako ang imong amahan nga nagsulti kang Esau nga imong igsoon,"
Genesis,27,7,‘Dad-i ako nganhi ug pinangayaman ug lutoi ako ug lamiang pagkaon aron makakaon ako ug panalanginan ko ikaw sa atubangan sa Ginoo sa dili pa ako mamatay.’
Genesis,27,8,"Busa karon, akong anak, tumana ang akong pulong sumala sa akong isugo kanimo."
Genesis,27,9,"Lakaw ngadto sa mga panon ug gikan didto dad-i ako ug duha ka maayo nga nating kanding aron ako makahikay gikan niini ug lamiang pagkaon alang sa imong amahan, kadtong iyang gusto."
Genesis,27,10,"Ug dad-on nimo kini sa imong amahan, aron mokaon siya ug aron ikaw panalanginan niya sa dili pa siya mamatay.”"
Genesis,27,11,"Apan si Jacob miingon kang Rebecca nga iyang inahan, “Tan-awa, si Esau nga akong igsoon balhiboon nga pagkatawo ug ako hamis nga pagkatawo."
Genesis,27,12,"Tingali unya ug hikapon ako sa akong amahan ug isipon niya ako nga limbongan, ug modangat kanako ang tunglo ug dili panalangin.”"
Genesis,27,13,"Ang iyang inahan miingon kaniya, “Anak ko, ipahamtang kanako ang tunglo, tumana lamang ang akong pulong. Lakaw ug kuhaa kini alang kanako.”"
Genesis,27,14,"Busa milakaw siya ug mikuha niini ug gidala kini ngadto sa iyang inahan. Ug ang iyang inahan nagluto ug lamiang pagkaon, kadtong gusto sa iyang amahan."
Genesis,27,15,Unya si Rebecca mikuha sa labing maayong bisti ni Esau nga kamagulangan niyang anak nga didto uban kaniya sa iyang balay ug gisul-ob niya kini kang Jacob nga iyang kamanghorang anak.
Genesis,27,16,Ug ang mga panit sa mga nati nga kanding iyang gitaod sa mga kamot ni Jacob ug sa hamis nga bahin sa iyang liog.
Genesis,27,17,Ug iyang gihatag ang lamiang pagkaon ug ang pan nga iyang gihikay ngadto sa kamot ni Jacob nga iyang anak.
Genesis,27,18,"Busa miadto siya sa iyang amahan ug miingon, “Amahan ko.” Ug siya miingon, “Ania ako; kinsa ba ikaw, anak ko?”"
Genesis,27,19,"Si Jacob miingon sa iyang amahan, “Ako si Esau nga imong kamagulangan. Gibuhat nako ang imong gisugo kanako. Karon lingkod, ug kaon sa akong pinangayaman aron panalanginan nimo ako.”"
Genesis,27,20,"Apan si Isaac miingon sa iyang anak, “Nganong dali ra man ikaw nga nakakaplag niana, anak ko?” Ug siya mitubag, “Kay ang Ginoo nga imong Dios naghatag kanako ug kalamposan.”"
Genesis,27,21,"Unya si Isaac miingon kang Jacob, “Duol, aron hikapon ko ikaw, anak ko, kon ikaw mao ba gayod ang akong anak nga si Esau o dili ba.”"
Genesis,27,22,"Busa miduol si Jacob sa iyang amahan nga si Isaac ug iyang gihikap siya ug miingon, “Ang tingog iya ni Jacob apan ang mga kamot mao ang mga kamot ni Esau.”"
Genesis,27,23,Ug wala siya makaila kaniya kay ang iyang mga kamot balhiboon man sama sa mga kamot sa iyang igsoon nga si Esau. Busa gipanalanginan niya siya.
Genesis,27,24,"Siya miingon, “Ikaw ba gayod ang akong anak nga si Esau?” Ug siya miingon, “Ako mao.”"
Genesis,27,25,"Unya miingon siya, “Dad-a kana diri kanako aron makakaon ako sa pinangayaman sa akong anak ug panalanginan ko ikaw.” Busa iya kining gidala ngadto kaniya ug mikaon siya, gidad-an niya siya ug bino ug siya miinom."
Genesis,27,26,"Unya miingon kaniya si Isaac nga iyang amahan, “Duol ngari ug haloki ako, anak ko.”"
Genesis,27,27,"Busa miduol siya ug iyang gihalokan siya ug nakapanimaho si Isaac sa baho sa iyang mga bisti ug gipanalanginan niya siya ug siya miingon, “Tan-awa ang baho sa akong anak sama sa baho sa uma nga gipanalanginan sa Ginoo ."
Genesis,27,28,Hatagan unta ikaw sa Dios sa yamog gikan sa langit ug sa katambok sa yuta ug sa kadagaya sa trigo ug sa bino.
Genesis,27,29,"Mag-alagad kanimo ang mga katawhan, ug ang mga nasod mangyukbo kanimo. Mahimo ikaw nga agalon sa imong mga igsoon, ug mangyukbo unta kanimo ang mga anak sa imong inahan. Matinunglo unta ang magtunglo kanimo, ug mapanalanginan ang nagpanalangin kanimo!”"
Genesis,27,30,"Sa dihang nahuman si Isaac sa pagpanalangin kang Jacob ug igo lang nga nakabiya si Jacob sa atubangan ni Isaac nga iyang amahan, si Esau nga iyang igsoon miabot gikan sa iyang pagpangayam."
Genesis,27,31,"Siya naghikay usab ug lamiang pagkaon ug iyang gidala ngadto sa iyang amahan, ug siya miingon kaniya, “Bangon, amahan ko, ug kaon sa pinangayaman sa imong anak aron ikaw magpanalangin kanako.”"
Genesis,27,32,"Si Isaac nga iyang amahan miingon kaniya, “Kinsa ba ikaw?” Ug siya mitubag, “Ako ang imong anak, ang imong kamagulangan nga si Esau.”"
Genesis,27,33,"Unya si Isaac mikurog sa hilabihan gayod ug miingon, “Kinsa man diay ang mianhi dinhi, nga nangayam ug nagdala niini kanako, ug gikaon nako ang tanan sa wala pa ikaw moabot ug siya gipanalanginan nako? Oo, ug siya mahimong bulahan.”"
Genesis,27,34,"Sa pagkadungog ni Esau sa mga pulong sa iyang amahan, mitiyabaw siya sa hilabihan ug pait nga pagtiyabaw, ug miingon sa iyang amahan, “Panalangini ako, ako usab, O amahan ko.”"
Genesis,27,35,"Ug siya miingon, “Mianhi ang imong igsoon uban sa limbong ug mikuha sa imong panalangin.”"
Genesis,27,36,"Si Esau miingon, “Dili ba tukma nga siya ginganlan ug Jacob? Kay gilimbongan na niya ako sa makaduha. Gikuha niya ang akong katungod sa pagkapanganay ug tan-awa, karon gikuha usab niya ang akong panalangin.” Ug siya miingon, “Wala ka bay nahibilin nga panalangin alang kanako?”"
Genesis,27,37,"Si Isaac mitubag kang Esau, “Tan-awa, gihimo nako siya nga imong agalon, ug ang tanan niyang mga igsoon akong gihatag kaniya ingon nga iyang mga sulugoon. Sa trigo ug sa bino gisangkapan nako siya. Busa unsa may akong mahimo karon kanimo, anak ko?”"
Genesis,27,38,"Si Esau miingon sa iyang amahan, “Usa ra ba gayod ang imong panalangin, amahan ko? Panalangini ako, ako usab, amahan ko.” Ug gipatugbaw ni Esau ang iyang tingog ug siya mihilak."
Genesis,27,39,"Ug si Isaac nga iyang amahan mitubag kaniya, “Tan-awa, ang imong puluy-anan atua sa layo gikan sa katambok sa yuta, ug layo sa yamog nga gikan sa kalangitan sa itaas."
Genesis,27,40,"Ug pinaagi sa imong espada ikaw mabuhi, ug sa imong igsoon mag-alagad ikaw. Apan sa dihang ikaw makalingkawas, balion nimo ang iyang yugo gikan sa imong liog.”"
Genesis,27,41,"Busa si Esau nagdumot kang Jacob tungod sa panalangin nga gipanalangin kaniya sa iyang amahan ug miingon siya sa iyang kaugalingon, “Duol na ang mga adlaw sa pagbangutan tungod sa akong amahan, unya patyon nako si Jacob nga akong igsoon.”"
Genesis,27,42,"Apan gisuginlan si Rebecca sa mga pulong ni Esau nga kamagulangan niyang anak, busa iyang gipasugoan ug gipatawag si Jacob, ang kamanghoran niyang anak ug giingnan siya, “Tan-awa, si Esau nga imong igsoon naghupay sa iyang kaugalingon pinaagi sa paglaraw sa pagpatay kanimo."
Genesis,27,43,"Busa karon, anak ko, tumana ang akong tingog; tindog ug kagiw ngadto kang Laban nga akong igsoon didto sa Haran."
Genesis,27,44,"Adto una puyo uban kaniya sulod sa pipila ka adlaw hangtod nga ang kapungot sa imong igsoon mahanaw,"
Genesis,27,45,"hangtod nga mawala na ang kaligutgot sa imong igsoon batok kanimo ug nga malimtan niya ang imong gibuhat kaniya, unya magsugo ako ug ipakuha ko ikaw gikan didto. Nganong mawad-an man ako kaninyong duha sa usa lamang ka adlaw?”"
Genesis,27,46,"Unya miingon si Rebecca kang Isaac, “Naugtas ako sa akong kinabuhi tungod sa mga babayeng Hitihanon. Kon si Jacob mangasawa sa usa sa mga babayeng Hitihanon nga ingon niini, usa sa mga babaye niining yutaa, unsay kapuslanan sa akong kinabuhi?”"
Genesis,28,1,"Unya gitawag ni Isaac si Jacob ug iyang gipanalanginan siya, ug gipahimangnoan siya, “Ayaw pangasawa sa usa sa mga babaye nga Canaanhon."
Genesis,28,2,"Tindog ug lakaw ngadto sa Padan-aram, sa balay ni Betuel nga amahan sa imong inahan ug pangasawa didto gikan sa mga anak ni Laban nga igsoon sa imong inahan."
Genesis,28,3,Ug ang Dios nga Labing Gamhanan sa tanan magpanalangin kanimo ug maghimo kanimo nga mabungahon ug magpadaghan kanimo aron ikaw mahimo nga usa ka panon sa mga katawhan.
Genesis,28,4,Ihatag unta niya ang panalangin ni Abraham nganha kanimo ug sa imong kaliwat uban kanimo aron mapanununod nimo ang yuta nga imong gilangyawan nga gihatag sa Dios kang Abraham.”
Genesis,28,5,"Busa si Jacob gipalakaw ni Isaac ug siya miadto sa Padan-aram, ngadto kang Laban nga anak ni Betuel nga Aramhanon ug igsoon ni Rebecca nga inahan ni Jacob ug ni Esau."
Genesis,28,6,"Karon nakita ni Esau nga si Isaac nagpanalangin kang Jacob ug iyang gipalakaw siya ngadto sa Padan-aram sa pagpangasawa ug nga sa iyang pagpanalangin kang Jacob iyang gipahimangnoan siya, “Ayaw pangasawa sa usa sa mga babaye nga Canaanhon.”"
Genesis,28,7,Ug nakita usab niya nga mituman si Jacob sa iyang amahan ug sa iyang inahan ug miadto sa Padan-aram.
Genesis,28,8,Busa nakita ni Esau nga ang mga babaye nga Canaanhon wala makapahimuot kang Isaac nga iyang amahan.
Genesis,28,9,"Busa miadto si Esau kang Ismael ug nangasawa ug dugang sa iyang mga asawa, kang Mahalat nga anak ni Ismael nga anak ni Abraham, ug igsoon nga babaye ni Nebaiot."
Genesis,28,10,Ug si Jacob mibiya sa Beer-seba ug mipadulong sa Haran.
Genesis,28,11,Unya miabot siya sa usa ka dapit ug mipabilin didto sa tibuok nga gabii kay misalop na ang adlaw. Ug mikuha siya ug usa sa mga bato niadtong dapita nga iyang gibutang ilalom sa iyang ulo ug mihigda siya aron matulog niadtong dapita.
Genesis,28,12,Ug nagdamgo siya nga dihay usa ka hagdan nga gipatindog sa yuta ug ang tumoy niini miabot sa langit. Ug ang mga anghel sa Dios nagsaka-kanaog niini.
Genesis,28,13,"Ug didto ang Ginoo nagtindog sa ibabaw niini, ug miingon, “Ako mao ang Ginoo , ang Dios ni Abraham nga imong amahan ug ang Dios ni Isaac. Ang yuta nga imong gihigdaan ihatag ko kanimo ug sa imong kaliwatan."
Genesis,28,14,"Ug ang imong mga kaliwat mahimong sama sa abog sa yuta ug mokatap kamo ngadto sa kasadpan, sa silangan, sa amihanan ug sa habagatan. Ug pinaagi kanimo ug sa imong kaliwatan panalanginan ang tanan nga mga kabanayan sa yuta."
Genesis,28,15,"Tan-awa, ako mag-uban kanimo ug magbantay kanimo bisan asa ikaw moadto ug ikaw pabalikon nako niining yutaa kay ako dili mobiya kanimo hangtod nga matuman nako ang akong gisulti kanimo.”"
Genesis,28,16,"Unya nakamata si Jacob gikan sa iyang pagkatulog ug miingon, “Ang Ginoo ania gayod niining dapita ug ako wala mahibalo niini.”"
Genesis,28,17,"Ug nahadlok siya ug miingon, “Pagkamakalilisang niining dapita! Kini walay lain kondili ang balay sa Dios ug kini mao gayod ang ganghaan sa langit.”"
Genesis,28,18,Busa si Jacob mibangon sayo sa pagkabuntag ug gikuha niya ang bato nga iyang gibutang ilalom sa iyang ulo ug kini gipatindog niya ingon nga usa ka haligi ug iyang gibuboan ug lana ang ibabaw niini.
Genesis,28,19,Ug kadtong dapita ginganlan niya ug Betel apan sa sinugdan ang ngalan niadtong lungsora Luz.
Genesis,28,20,"Ug si Jacob naghimo ug usa ka panumpa, nga nag-ingon, “Kon ang Dios mag-uban kanako ug magbantay kanako niining dalana nga akong gilaktan ug maghatag kanako ug kan-onon ug bisti nga isul-ob,"
Genesis,28,21,"ug nga ako makabalik nga malinawon ngadto sa balay sa akong amahan, ang Ginoo mahimo nga akong Dios."
Genesis,28,22,"Unya kining batoha nga akong gipatindog ingon nga usa ka haligi mahimong balay sa Dios. Ug sa tanan nga imong gihatag kanako, ihatag gayod nako ang ikapulo kanimo.”"
Genesis,29,1,Unya si Jacob mipadayon sa iyang panaw ug miabot sa yuta sa mga tawo sa silangan.
Genesis,29,2,"Samtang milantaw siya, iyang nakita ang usa ka atabay diha sa patag, ug didtoy tulo ka panon sa mga karnero nga nanglubog duol niini kay gikan niining atabaya gipainom ang mga panon. Ug didtoy usa ka dakong bato sa baba sa atabay."
Genesis,29,3,Ug sa matigom na ang tanang mga panon ligiron sa mga tigbantay sa karnero ang bato gikan sa baba sa atabay ug paimnon nila ang mga karnero; unya iuli nila ang bato sa dapit niini sa ibabaw sa baba sa atabay.
Genesis,29,4,"Ug si Jacob miingon kanila, “Mga igsoon ko, taga-diin ba kamo?” Ug miingon sila, “Taga-Haran kami.”"
Genesis,29,5,"Siya miingon kanila, “Nakaila ba kamo kang Laban nga anak ni Nahor?” Ug sila miingon, “Nakaila kami kaniya.”"
Genesis,29,6,"Siya miingon kanila, “Maayo ra ba siya?” Ug sila miingon, “Maayo man. Tan-awa si Raquel nga iyang anak nagpaingon nganhi uban sa mga karnero.”"
Genesis,29,7,"Siya miingon, “Tan-awa, taas pa ang adlaw ug dili pa panahon sa pagpundok sa kahayopan. Paimna ninyo ang mga karnero, ug lakaw, ug pasibsiba sila.”"
Genesis,29,8,"Apan sila miingon, “Dili kami makahimo hangtod nga ang tanang mga panon matigom ug ilang maligid ang bato gikan sa ibabaw sa baba sa atabay; unya mao pay pagpainom namo sa mga karnero.”"
Genesis,29,9,"Samtang nagsulti pa siya kanila, miabot si Raquel uban ang mga karnero sa iyang amahan kay siya mao man ang nag-atiman niini."
Genesis,29,10,"Sa pagkakita ni Jacob kang Raquel nga anak ni Laban nga igsoon sa iyang inahan, ug sa mga karnero ni Laban nga igsoon sa iyang inahan, miduol si Jacob ug giligid niya ang bato gikan sa baba sa atabay ug gipainom niya ang panon ni Laban nga igsoon sa iyang inahan."
Genesis,29,11,Unya si Jacob mihalok kang Raquel ug mihilak ug kusog.
Genesis,29,12,Ug si Jacob misugilon kang Raquel nga siya mao ang kadugo sa iyang amahan ug nga siya mao ang anak ni Rebecca. Ug midagan si Raquel ug misugilon niini sa iyang amahan.
Genesis,29,13,"Sa pagkadungog ni Laban sa balita mahitungod kang Jacob, anak sa iyang igsoon nga babaye, midagan siya aron sa pagsugat kaniya. Ug gigakos niya si Jacob ug gihagkan ug gidala niya sa iyang balay. Ug si Jacob misugilon kang Laban sa tanan nga nahitabo."
Genesis,29,14,"Ug si Laban miingon kaniya, “Sa pagkatinuod, ikaw akong bukog ug akong unod.” Ug si Jacob mipuyog usa ka bulan uban kaniya."
Genesis,29,15,"Unya si Laban miingon kang Jacob, “Tungod kay ikaw akong kadugo, angay ba diay nga ikaw mag-alagad kanako nga walay bayad? Sultihi ako kon unsa ang imong suhol?”"
Genesis,29,16,"Ug si Laban adunay duha ka anak nga babaye, ang ngalan sa magulang mao si Lea ug ang ngalan sa manghod mao si Raquel."
Genesis,29,17,Ang mga mata ni Lea malomo apan si Raquel maanyag ug madanihon.
Genesis,29,18,"Ug si Jacob nahigugma kang Raquel ug miingon siya, “Sulod sa pito ka tuig ako mag-alagad kanimo alang kang Raquel nga imong kamanghorang anak.”"
Genesis,29,19,"Ug miingon si Laban, “Maayo pa nga siya akong ihatag kanimo kay sa ihatag nako siya sa laing tawo. Puyo uban kanako.”"
Genesis,29,20,Busa si Jacob nag-alagad sulod sa pito ka tuig alang kang Raquel ug kini daw pipila lamang ka adlaw tungod sa iyang gugma alang kaniya.
Genesis,29,21,"Unya si Jacob miingon kang Laban, “Ihatag kanako ang akong asawa aron ako mosulod ngadto kaniya kay natuman na ang akong mga adlaw.”"
Genesis,29,22,Busa si Laban nagpatigom sa tanang mga tawo niadtong dapita ug naghikay siya ug usa ka kombira.
Genesis,29,23,"Apan sa pagkagabii, gikuha ni Laban si Lea nga iyang anak ug iyang gidala ngadto kang Jacob ug siya midulog kang Lea."
Genesis,29,24,Ug gihatag ni Laban ang iyang ulipon nga babaye nga si Zilpa ngadto kang Lea nga iyang anak ingon nga iyang sulugoon.
Genesis,29,25,"Ug sa pagkabuntag na, nakita niya nga si Lea diay. Ug miingon siya kang Laban, “Unsa kining imong gibuhat kanako? Wala ba ako mag-alagad kanimo alang kang Raquel? Ngano nga gilimbongan man nimo ako?”"
Genesis,29,26,"Ug si Laban miingon, “Dili batasan namo ang paghatag sa manghod sa dili pa ang magulang."
Genesis,29,27,Taposa ang semana alang niining usa ug ihatag usab namo kanimo ang usa alang sa imong pag-alagad kanako ug lain pang pito ka tuig.”
Genesis,29,28,Gibuhat kini ni Jacob ug gitapos ang iyang semana ug gihatag ni Laban kaniya si Raquel nga iyang anak ingon nga iyang asawa.
Genesis,29,29,Ug gihatag ni Laban kang Raquel nga iyang anak si Bilha nga iyang ulipon ingon nga iyang sulugoon.
Genesis,29,30,Busa siya midulog usab kang Raquel ug gihigugma niya si Raquel labaw pa kay kang Lea ug nag-alagad kang Laban ug lain pang pito ka tuig.
Genesis,29,31,"Sa dihang nakita sa Ginoo nga gikasilagan si Lea, giablihan niya ang iyang taguangkan apan si Raquel wala makaanak."
Genesis,29,32,"Ug nagsamkon si Lea ug nanganak siya ug usa ka batang lalaki, ug ginganlan niya siya ug Ruben kay miingon siya, “Nakita sa Ginoo ang akong kasakit, karon mahigugma na gayod kanako ang akong bana.”"
Genesis,29,33,"Nagsamkon siya pag-usab ug nanganak siya ug usa ka bata nga lalaki ug miingon siya, “Kay ang Ginoo nakadungog nga ako gikasilagan, mao nga gihatag usab niya kining bataa kanako.” Ug gitawag niya ang iyang ngalan ug Simeon."
Genesis,29,34,"Nagsamkon siya pag-usab ug nanganak ug usa ka batang lalaki ug miingon, “Karon motipon na ang akong bana kanako kay nanganak ako kaniya ug tulo ka batang lalaki,” tungod niini ang iyang ngalan gitawag ug Levi."
Genesis,29,35,"Ug nagsamkon siya pag-usab, ug nanganak siya ug usa ka batang lalaki, ug miingon, “Karon magdayeg ako sa Ginoo .” Tungod niini, gitawag niya ang iyang ngalan ug Juda. Unya mihunong siya sa pagpanganak."
Genesis,30,1,"Sa pagtan-aw ni Raquel nga siya wala makahatag ug mga anak kang Jacob, nasina siya sa iyang igsoon nga babaye ug miingon siya kang Jacob, “Hatagi ako ug mga anak, kay kon dili, mamatay ako.”"
Genesis,30,2,"Ug ang kasuko ni Jacob nahaling batok kang Raquel, ug miingon siya, “Anaa ba ako sa dapit sa Dios nga naghikaw kanimo sa bunga sa imong taguangkan?”"
Genesis,30,3,"Unya si Raquel miingon, “Ania ang akong ulipon nga babaye nga si Bilha, sudla siya aron manganak siya sa ibabaw sa akong mga tuhod ug ako makabaton usab ug mga anak gikan kaniya.”"
Genesis,30,4,Busa iyang gihatag kaniya si Bilha nga iyang ulipon aron maasawa ug si Jacob misulod ngadto kaniya.
Genesis,30,5,Ug nagsamkon si Bilha ug nanganak alang kang Jacob ug usa ka batang lalaki.
Genesis,30,6,"Ug si Raquel miingon, “Gihukman ako sa Dios ug gipatalinghogan usab niya ang akong tingog ug ako gihatagan ug usa ka anak nga lalaki.” Busa ginganlan niya siya ug Dan."
Genesis,30,7,"Ug nagsamkon pag-usab si Bilha, ang ulipon ni Raquel, ug nanganak sa ikaduhang bata nga lalaki alang kang Jacob."
Genesis,30,8,"Unya si Raquel miingon, “Sa hilabihang pagpakiglayog nakigbisog ako batok sa akong igsoon nga babaye ug mipatigbabaw ako.” Ug ginganlan niya siya ug Neftali."
Genesis,30,9,"Sa pagtan-aw ni Lea nga mihunong na siya sa pagpanganak, iyang gikuha si Zilpa nga iyang ulipon nga babaye ug iyang gipaasawa kang Jacob."
Genesis,30,10,Unya si Zilpa nga ulipon ni Lea nanganak alang kang Jacob ug usa ka bata nga lalaki.
Genesis,30,11,"Ug miingon si Lea, “Palaran!” Ug ginganlan niya siya ug Gad."
Genesis,30,12,Si Zilpa nga ulipon ni Lea nanganak na usab ug usa ka bata nga lalaki alang kang Jacob.
Genesis,30,13,"Ug si Lea miingon, “Malipayon ako! Kay ang mga babaye magtawag kanako nga bulahan.” Busa ginganlan niya siya ug Aser."
Genesis,30,14,"Sa panahon sa ting-ani sa trigo si Ruben miadto ug nakakaplag siya ug mga mandragora didto sa kapatagan ug iya kining gidala ngadto kang Lea nga iyang inahan. Unya miingon si Raquel kang Lea, “Hatagi intawon ako sa mga mandragora sa imong anak nga lalaki.”"
Genesis,30,15,"Apan siya miingon kaniya, “Gamay ra bang butang ang pagkuha nimo sa akong bana? Unya kuhaon pa gayod nimo ang mga mandragora sa akong anak?” Ug si Raquel miingon, “Karong gabii, makahigda siya uban kanimo tungod sa mga mandragora sa imong anak.”"
Genesis,30,16,"Sa pagpauli ni Jacob gikan sa kapatagan sa pagkagabii, migula si Lea sa pagsugat kaniya ug miingon kaniya, “Kinahanglang mohigda ka uban kanako kay gibayran ko ikaw sa mga mandragora sa akong anak.” Busa siya mihigda uban kaniya niadtong gabhiona."
Genesis,30,17,Ug ang Dios nagpatalinghog kang Lea. Ug nagsamkon siya ug gianak niya alang kang Jacob ang ikalimang anak nga lalaki.
Genesis,30,18,"Si Lea miingon, “Ang Dios naghatag kanako sa akong balos, kay gihatag nako ang akong ulipon nga babaye sa akong bana.” Tungod niini ginganlan niya siya ug Isacar."
Genesis,30,19,"Ug si Lea nagsamkon pag-usab, ug gianak niya alang kang Jacob ang ikaunom nga anak nga lalaki."
Genesis,30,20,"Unya si Lea miingon, “Ang Dios naghatag kanako ug usa ka maayong bugay. Karon motipon kanako ang akong bana kay nanganak ako alang kaniya ug unom ka anak nga lalaki.” Busa ginganlan niya siya ug Zabulon."
Genesis,30,21,Human niadto nanganak siya ug usa ka bata nga babaye ug gitawag ang iyang ngalan ug Dina.
Genesis,30,22,Unya nahinumdom ang Dios kang Raquel ug ang Dios nagpatalinghog kaniya ug giablihan ang iyang taguangkan.
Genesis,30,23,"Busa nanamkon siya ug nanganak ug usa ka bata nga lalaki ug miingon, “Gikuha sa Dios ang akong pagkatinamay.”"
Genesis,30,24,"Ug gitawag niya ang iyang ngalan ug Jose ug siya miingon, “Ang Ginoo magdugang unta kanako ug usa pa ka anak nga lalaki!”"
Genesis,30,25,"Human mapanganak ni Raquel si Jose, si Jacob miingon kang Laban, “Palakta ako aron ako moadto sa akong kaugalingong pinuy-anan ug yuta."
Genesis,30,26,Ihatag kanako ang akong mga asawa ug ang akong mga anak nga tungod kanila nag-alagad ako kanimo ug tugoti ako sa paglakaw kay ikaw nahibalo sa pag-alagad nga gihatag nako kanimo.”
Genesis,30,27,"Apan si Laban miingon kaniya, “Kon imo akong tugotan sa pagsulti niini, nahibaloan nako pinaagi sa panagna nga ang Ginoo nagpanalangin kanako tungod kanimo."
Genesis,30,28,Ibungat kanako ang imong suhol ug ihatag ko kini kanimo.”
Genesis,30,29,"Ug si Jacob miingon kaniya, “Ikaw gayod nahibalo kon unsa ang pag-alagad nako kanimo ug kon unsay kahimtang sa imong kahayopan nga ania kanako."
Genesis,30,30,Kay kaniadto diyotay pa ang imo sa wala pa ako makaanhi ug kini midaghan pag-ayo. Ug ang Ginoo nagpanalangin kanimo bisan asa ako moadto. Ug karon kanus-a man ako magtagana alang usab sa akong kaugalingon nga panimalay?”
Genesis,30,31,"Siya miingon, “Unsa bay ihatag nako kanimo?” Si Jacob miingon, “Dili ka maghatag kanako ug bisan unsa. Kon buhaton mo kini alang kanako, magpasibsib na usab ako sa imong mga karnero ug mag-atiman niini."
Genesis,30,32,Hinuon paadtoa ako karon sa tanan nimong panon sa mga kahayopan ug kuhaon nako ang tanan nga kabang ug puntikpuntik nga mga karnero ug ang tanan nga itom nga mga nating karnero ug ang mga puntikpuntik ug kabang nga mga kanding ug kini mao ang akong suhol.
Genesis,30,33,"Busa ang akong pagkamatinud-anon manubag unya alang kanako sa dihang tan-awon nimo ang akong suhol sa imong atubangan. Ang tanan nga dili puntikpuntik o kabang sa mga kanding, ug ang dili itom sa mga nating karnero nga makit-an nimo uban kanako isipon nga akong kinawat.”"
Genesis,30,34,"Ug si Laban miingon, “Maayo! Matuman kana sumala sa imong gipamulong.”"
Genesis,30,35,Apan gilain ni Laban niadtong adlawa ang mga laking kanding nga binadlisan ug kabang ug ang tanang kanding nga baye nga puntikpuntik ug kabang ug ang tanang kahayopan nga may puti ug ang tanang nating karnero nga itom ug gipiyal niya kini sa iyang mga anak nga lalaki.
Genesis,30,36,Ug mipalayo siya ug balig tulo ka adlaw nga paglakaw gikan kang Jacob. Ug si Jacob nagpasibsib sa nahibilin nga mga panon sa kahayopan ni Laban.
Genesis,30,37,"Unya mikuha si Jacob ug mga sanga nga lunhaw sa alamo, sa almendras ug sa platano, ug iyang gipanitan kini nga lap-aklap-ak aron may puti nga mga badlis diha sa mga sanga."
Genesis,30,38,"Gibutang niya ang mga sanga nga iyang gipanitan atubangan sa panon sa kahayopan didto sa pasongan nga paimnanan, diin manginom ang mga panon sa kahayopan. Kay magtakmagay man sila inigpanginom nila,"
Genesis,30,39,"nagtakmagay ang mga hayop didto sa atubangan sa mga sanga, busa ang mga kahayopan nanganak ug mga binadlisan, mga puntikpuntik ug mga kabang."
Genesis,30,40,Ug gilain ni Jacob ang mga nating karnero ug iyang gipaatubang ang mga nawong sa mga panon sa kahayopan ngadto sa mga kabang ug sa tanan nga itom sa panon ni Laban. Ug iyang gilain pagbutang ang iyang panon ug wala itipon uban sa mga kahayopan ni Laban.
Genesis,30,41,"Ug sa diha nga magtakmagay na ang mga himsog nga kahayopan, ibutang ni Jacob ang mga sanga sa atubangan sa mga hayop didto sa imnanan aron nga magtakmagay sila didto sa nahimutangan sa mga sanga."
Genesis,30,42,"Apan sa mga luya sa panon sa kahayopan dili niya kini ibutang, mao nga ang mga luya iya ni Laban ug ang mga himsog iya ni Jacob."
Genesis,30,43,"Busa ang tawo midato pag-ayo ug nakabaton ug dagkong mga panon sa mga kahayopan, ug mga ulipon nga babaye ug mga ulipon nga lalaki ug mga kamilyo ug mga asno."
Genesis,31,1,"Unya nadungog ni Jacob nga ang mga anak nga lalaki ni Laban nag-ingon, “Gikuha ni Jacob ang tanan nga iya sa atong amahan, ug gikan niadtong iya sa atong amahan naangkon niya kining tanan nga bahandi.”"
Genesis,31,2,"Ug nakita ni Jacob nga lain ang pagtagad ni Laban kaniya, dili na sama sa kaniadto."
Genesis,31,3,"Unya ang Ginoo miingon kang Jacob, “Balik ngadto sa yuta sa imong katigulangan ug sa imong mga kadugo, kay ako mag-uban kanimo.”"
Genesis,31,4,"Busa si Jacob nagsugo ug mipatawag kang Raquel ug kang Lea ngadto sa kapatagan nga nahimutangan sa iyang mga kahayopan,"
Genesis,31,5,"ug miingon kanila, “Nakita nako nga ang tinagdan sa inyong amahan kanako dili na sama kaniadto, apan ang Dios sa akong amahan nag-uban kanako."
Genesis,31,6,Kamo nahibalo nga ako nag-alagad sa inyong amahan sa bug-os nako nga kusog.
Genesis,31,7,"Apan ang inyong amahan naglimbong kanako, ug iyang giusab-usab ang akong suhol sa napulo ka higayon apan ang Dios wala motugot nga magbuhat siya kanako ug daotan."
Genesis,31,8,"Kon siya moingon, ‘Ang mga kabang mao ang imong suhol,’ ang tanang mga panon sa kahayopan manganak ug mga kabang. Ug kon siya moingon, ‘Ang mga binadlisan mao ang imong suhol,’ ang tanan nga mga panon sa kahayopan manganak ug mga binadlisan."
Genesis,31,9,Sa ingon niini gikuha sa Dios ang kahayopan sa imong amahan ug iyang gihatag kanako.
Genesis,31,10,"Sa panahon sa pagpangulag sa mga panon, giyahat nako ang akong mga mata ug nakita nako ang usa ka damgo nga ang mga laking kanding nga mitakmag sa mga panon, mga binadlisan, mga kabang ug may puntikpuntik."
Genesis,31,11,"Unya ang anghel sa Dios miingon kanako sa damgo, ‘Jacob’, ug ako miingon kaniya, ‘Ania ako.’"
Genesis,31,12,"Ug siya miingon, ‘Iyahat karon ang imong mga mata ug makita nimo nga ang tanang mga laki nga mitakmag sa panon mga binadlisan, mga kabang, ug mga puntikpuntik kay nakita nako ang tanan nga gibuhat ni Laban kanimo."
Genesis,31,13,"Ako mao ang Dios sa Betel diin nagdihog ikaw ug usa ka haligi ug naghimo ug usa ka panaad kanako. Karon, tindog ug biya niining yutaa ug balik sa yuta nga imong natawhan.’ ”"
Genesis,31,14,"Unya si Raquel ug si Lea mitubag kaniya, “Aduna pa bay bahin o panulundon nga nahibilin alang kanamo sa balay sa among amahan?"
Genesis,31,15,Dili ba giisip man kami niya ingon nga mga langyaw? Kay kami gibaligya niya ug nagamit na niya ang tanang salapi nga gihatag tungod kanamo.
Genesis,31,16,"Ang tanang bahandi nga gikuha sa Dios gikan sa among amahan, amoa man ug sa among mga anak, busa karon, buhata ang tanan nga giingon sa Dios kanimo.”"
Genesis,31,17,Busa nangandam si Jacob ug gipahiluna niya ang iyang mga anak ug ang iyang mga asawa sa ibabaw sa mga kamilyo.
Genesis,31,18,"Ug gipauna niya ang tanan niyang kahayopan, ug ang tanan niyang kabtangan nga iyang natigom, ang mga kahayopan nga iyang napanag-iya, nga iyang natigom sa Padan-aram, aron mobalik siya ngadto kang Isaac nga iyang amahan sa yuta sa Canaan."
Genesis,31,19,"Unya si Laban milakaw aron sa pagtupi sa iyang mga karnero, ug gikawat ni Raquel ang mga diosdios sa iyang amahan."
Genesis,31,20,Ug gilipat ni Jacob si Laban nga Aramhanon sa paagi nga wala siya magpahibalo nga siya naghunahuna sa pagbiya.
Genesis,31,21,"Mikagiw siya uban ang tanan nga iya, busa nangandam siya ug mitabok sa Eufrates, ug mipadulong siya ngadto sa kabukiran sa Gilead."
Genesis,31,22,"Sa dihang gisugilon kang Laban sa ikatulo nga adlaw nga si Jacob mikagiw,"
Genesis,31,23,gikuha niya ang iyang mga kadugo aron mouban kaniya ug miagpas kang Jacob sulod sa pito ka adlaw ug hapit na niya siya maapsi didto sa kabukiran sa Gilead.
Genesis,31,24,"Apan ang Dios miadto kang Laban nga Aramhanon pinaagi sa damgo niadtong gabhiona ug miingon kaniya, “Pagmatngon nga dili ikaw magsulti ug usa ka pulong ngadto kang Jacob, maayo o daotan.”"
Genesis,31,25,"Unya naapsan ni Laban si Jacob. Gipatindog na ni Jacob ang iyang tolda didto sa kabukiran, ug gibutang usab ni Laban uban sa iyang mga kadugo ang iyang tolda didto sa kabukiran sa Gilead."
Genesis,31,26,"Ug si Laban miingon kang Jacob, “Unsa man kining imong gibuhat, nga gitikasan man nimo ako, ug gidala nimo ang akong mga anak nga babaye sama sa mga binihag sa espada?"
Genesis,31,27,Ngano nga mikagiw man ikaw sa tago ug gitikasan nimo ako ug wala nimo ako pahibaloa aron nga ako magpagikan unta kanimo nga may kalipay ug mga pag-awit uban ang tambol ug alpa?
Genesis,31,28,Ngano nga wala man nimo ako tugoti sa paghalok sa akong mga apo ug sa akong mga anak nga babaye? Karon binuang ang imong gibuhat.
Genesis,31,29,"Ania sa akong gahom ang pagbuhat ug daotan kaninyo apan ang Dios sa inyong amahan nagsulti kanako kagabii ug nag-ingon, ‘Pagmatngon nga dili ikaw magsulti kang Jacob ug maayo o daotan.’"
Genesis,31,30,"Ug karon milakaw ikaw, kay ikaw may dakong tinguha sa pag-adto sa balay sa imong amahan, apan ngano nga gikawat man nimo ang akong mga dios?”"
Genesis,31,31,"Si Jacob mitubag kang Laban, “Tungod kay nahadlok ako, kay nagtuo ako nga tingali ug imong pugson pagkuha gikan kanako ang imong mga anak nga babaye."
Genesis,31,32,"Busa kang bisan kinsa nimo makaplagan ang imong mga dios, dili siya mabuhi. Sa atubangan sa atong mga kadugo, susiha kon aduna bay ania kanako nga imoha ug kuhaa kini.” Apan si Jacob wala mahibalo nga si Raquel maoy nagkawat niini."
Genesis,31,33,Busa si Laban misulod sa tolda ni Jacob ug sa tolda ni Lea ug sa tolda sa duha ka ulipon niya nga babaye apan wala niya kini makit-i. Ug migula siya sa tolda ni Lea ug miadto siya sa tolda ni Raquel.
Genesis,31,34,"Karon gikuha ni Raquel ang mga diosdios sa balay ug kini gibutang niya sa usa ka montura sa usa ka kamilyo ug milingkod siya niini. Ug gisiksik ni Laban ang tibuok tolda, ug wala kini niya makit-i."
Genesis,31,35,"Ug siya miingon sa iyang amahan, “Dili ka unta masuko, agalon ko, kay dili ako makahimo sa pagtindog sa imong atubangan kay ania kanako ang binulan nga kinaiya sa mga babaye.” Ug siya nangita apan wala niya makit-i ang mga diosdios."
Genesis,31,36,"Unya si Jacob nasuko ug gisultihan si Laban. Si Jacob miingon kang Laban, “Unsa ba ang akong kalapasan? Unsa ba ang akong sala nga sa hilabihan nga kainit mianhi ikaw sa pag-apas kanako?"
Genesis,31,37,"Bisan ug gisiksik ang tanan nakong mga kabtangan, unsa may imong nakit-an sa tanan nga mga bahandi sa imong balay? Ibutang kana dinhi sa atubangan sa akong mga kadugo ug sa imong mga kadugo aron sila maghukom tali kanatong duha."
Genesis,31,38,"Niining 0 ka tuig nga ako nagpuyo uban kanimo, ang imong mga baye nga karnero ug ang imong mga baye nga kanding wala gayod kakuhai, wala usab ako makakaon ug laki nga karnero gikan sa imong mga panon."
Genesis,31,39,"Kadtong gitukob sa mga mananap nga ihalas wala nako dad-a kanimo. Ako ang nag-abaga sa mga nangawala niini, gikan sa akong kamot gipabayran nimo kini, bisan ang gikawat panahon sa adlaw o gikawat panahon sa gabii."
Genesis,31,40,"Sa ingon niana, ang kainit sa adlaw miut-ot kanako ug ang katugnaw sa kagabhion ug ang akong katulogon mibiya sa akong mga mata."
Genesis,31,41,"Diha ako magpuyo sa imong balay sulod sa 20 ka tuig. Napulo ug upat ka tuig nga ako nag-alagad kanimo alang sa imong duha ka anak nga babaye, ug unom ka tuig alang sa imong kahayopan, ug napulo ka higayon giusab-usab nimo ang akong suhol."
Genesis,31,42,"Kon ang Dios sa akong amahan, ang Dios ni Abraham, ug ang kahadlok ni Isaac wala pa mag-uban kanako, sa pagkatinuod, palakton unta nimo ako karon nga walay dala. Ang Dios nakakita sa akong kasakit ug sa kabudlay sa akong mga kamot ug ikaw gibadlong niya kagabii.”"
Genesis,31,43,"Unya mitubag si Laban ug miingon kang Jacob, “Ang mga babaye akong mga anak, ug ang mga bata akong mga bata, ug ang mga panon sa kahayopan akong mga kahayopan ug ang tanan nga imong nakita akoa. Apan unsay buhaton nako karon niining akong mga anak nga babaye, o niining ilang mga bata nga ilang gipanganak?"
Genesis,31,44,"Busa karon, magbuhat kita ug kasabotan, ikaw ug ako, ug kini maoy saksi tali kanimo ug kanako.”"
Genesis,31,45,Busa si Jacob mikuha ug usa ka bato ug kini gipatindog niya ingon nga usa ka haligi.
Genesis,31,46,"Ug miingon si Jacob sa iyang mga kadugo, “Pagtapok kamo ug mga bato.” Ug nagtapok sila ug mga bato ug kini ilang gipundok, ug nangaon sila didto duol sa pinundok."
Genesis,31,47,Ug ginganlan kini ni Laban ug Jegar-sahaduta apan ginganlan kini ni Jacob ug Galeed.
Genesis,31,48,"Ug si Laban miingon, “Kining pundok mao karon ang saksi tali kanimo ug kanako.” Tungod niana ginganlan niya kini ug Galeed"
Genesis,31,49,"ug ang haligi Mispa, kay matod niya, “Ang Ginoo magbantay taliwala kanako ug kanimo kon kita layo sa usa ug usa."
Genesis,31,50,"Kon sakiton nimo ang akong mga anak nga babaye ug kon mangasawa ikaw ug lain pa gayod gawas sa akong mga anak nga babaye, bisan ug walay tawo nga anaa uban kanato, hinumdomi, ang Dios mao ang saksi taliwala kanimo ug kanako.”"
Genesis,31,51,"Unya miingon si Laban kang Jacob, “Tan-awa, kining tinapok ug kining haligi nga akong gipatindog taliwala kanimo ug kanako."
Genesis,31,52,"Kining tinapok mao ang saksi ug kining haligi mao ang saksi, nga ako dili molabang niining tinapok nganha kanimo ug nga ikaw dili molabang niining tinapok ug niining haligi ngari kanako aron sa paghimo ug daotan."
Genesis,31,53,"Ang Dios ni Abraham, ug ang Dios ni Nahor, ang Dios sa ilang amahan maghukom taliwala kanato.” Ug si Jacob nanumpa pinaagi sa kahadlok ni Isaac nga iyang amahan."
Genesis,31,54,"Unya si Jacob naghimo ug halad didto sa bukid ug gitawag niya ang iyang mga kadugo aron sa pagkaon ug pan ug nangaon sila ug pan, ug nagpabilin sila niadtong gabhiona didto sa bukid."
Genesis,31,55,"Sayo sa kabuntagon, si Laban mibangon ug mihalok sa iyang mga apo, sa iyang mga anak nga babaye, ug sila iyang gipanalanginan. Ug si Laban migikan ug mipauli sa iyang dapit."
Genesis,32,1,Unya si Jacob mipadayon sa iyang panaw ug ang mga anghel sa Dios misugat kaniya.
Genesis,32,2,"Ug sa pagkakita ni Jacob kanila, siya miingon, “Kini mao ang kasundalohan sa Dios!” Ug ginganlan niya kadtong dapita ug Mahanaim."
Genesis,32,3,"Ug si Jacob nagsugo ug mga sulugoon una kaniya ngadto kang Esau nga iyang igsoon didto sa yuta sa Seir, sa kayutaan sa Edom,"
Genesis,32,4,"nga nagtugon, “Mao kini ang isulti ninyo sa akong agalon nga si Esau: Mao kini ang giingon sa imong alagad nga si Jacob, ‘Nagpuyo ako uban kang Laban ug nagpabilin hangtod karon."
Genesis,32,5,"Ug ako adunay mga baka, mga asno ug uban pang mga panon sa kahayopan, ug mga sulugoon nga lalaki ug babaye, ug nagpadala ako ug tawo aron sa pagsulti sa akong agalon aron unta kahimut-an ako sa iyang mga mata.’ ”"
Genesis,32,6,"Ug ang mga sinugo namalik kang Jacob ug miingon, “Nakadangat kami sa imong igsoon nga si Esau ug siya moanhi sa pagsugat kanimo ug uban kaniya ang upat ka gatos ka tawo.”"
Genesis,32,7,Unya si Jacob nahadlok sa hilabihan gayod ug nabalisa siya. Ug iyang gibahin ang iyang mga tawo nga diha uban kaniya ug ang mga panon sa kahayopan ug ang mga baka ug ang mga kamilyo ngadto sa duha ka pundok.
Genesis,32,8,"Naghunahuna siya, “Kon moanhi si Esau ug patyon ang usa ka pundok, ang nahibiling pundok makaikyas.”"
Genesis,32,9,"Unya miingon si Jacob, “O Dios sa akong amahan nga si Abraham ug Dios sa akong amahan nga si Isaac, O Ginoo nga miingon kanako, ‘Balik ngadto sa imong yuta ug sa imong kadugo, ug buhaton nako ang maayo kanimo,’"
Genesis,32,10,"ako dili takos sa labing diyotay sa tanang gugmang walay paglubad ug sa tanang pagkamatinumanon nga imong gipakita sa imong sulugoon kay uban lamang sa akong sungkod milabang ako niining Jordan, apan karon nahimo ako nga duha na ka pundok."
Genesis,32,11,"Luwasa ako, naghangyo ako kanimo, gikan sa kamot sa akong igsoon, gikan sa kamot ni Esau, kay nahadlok ako kaniya, tingali ug moanhi siya ug patyon niya kaming tanan, ang mga inahan uban ang mga anak."
Genesis,32,12,"Apan ikaw gayod miingon, ‘Sa pagkatinuod, buhaton nako ang maayo ug ang imong mga kaliwat himoon nakong sama sa balas sa dagat nga dili maihap tungod sa kadaghan.’ ”"
Genesis,32,13,"Busa nagpabilin siya didto niadtong gabhiona ug nagkuha siya gikan sa mga butang nga diha kaniya, usa ka gasa alang kang Esau nga iyang igsoon:"
Genesis,32,14,"duha ka gatos ka buok kanding nga baye ug 20 ka buok kanding nga laki, duha ka gatos ka buok nga karnero nga baye ug 20 ka buok karnero nga laki,"
Genesis,32,15,"30 ka gatasan nga kamilyo uban ang ilang mga nati, 40 ka buok baka nga baye ug napulo ka buok baka nga laki, 20 ka buok asno nga baye ug 10 ka buok laki."
Genesis,32,16,"Ug kini gitugyan niya sa mga kamot sa iyang mga sulugoon, matag panon gilain, ug siya miingon sa iyang mga sulugoon, “Una kamo kanako ug butangi ug sal-ang ang usa ka panon gikan sa usa ka panon.”"
Genesis,32,17,"Ug gitugon niya sa nag-una, “Kon masugatan ikaw ni Esau nga akong igsoon ug pangutan-on ikaw niya, ‘Kang kinsa ikaw nga sakop? Ug asa ikaw paingon? Ug kang kinsa kanang mga dala nimo?’"
Genesis,32,18,"Ingna siya, ‘Iya sa imong alagad nga si Jacob. Kini usa ka gasa nga iyang gipadala alang sa akong agalon nga si Esau ug ania na usab siya karon nagsunod kanamo.’ ”"
Genesis,32,19,"Ug sa ingon, nagtugon usab siya sa ikaduha ug sa ikatulo ug sa tanan nga mga nagsunod sa mga panon, “Mao gihapon ang isulti ninyo kang Esau kon kamo masugatan niya."
Genesis,32,20,"Ug ingna siya ninyo, ‘Ania usab karon, ang imong alagad nga si Jacob, nagsunod kanamo.’ ” Kay siya naghunahuna, “Hupayon nako ang iyang kaligutgot pinaagi sa gasa nga nag-una kanako. Ug human niini, tan-awon nako ang iyang nawong, basin ug dawaton niya ako.”"
Genesis,32,21,Busa ang gasa nag-una kaniya apan siya nagpabilin niadtong gabhiona didto sa kampo.
Genesis,32,22,"Niadtong gabhiona nangandam siya ug gikuha niya ang iyang duha ka asawa, ug ang iyang duha ka sulugoon nga babaye ug ang iyang napulo ug usa ka anak ug mitabok sa labnganan sa Jabok."
Genesis,32,23,"Busa gikuha sila niya ug gipatabok sila sa suba, ug gipatabok usab niya ang tanan nga iya."
Genesis,32,24,"Ug nahibilin si Jacob nga nag-inusara, ug dihay tawo nga nakiglayog kaniya hangtod sa pagbanagbanag sa adlaw."
Genesis,32,25,"Ug sa pagkakita sa tawo nga siya dili makabuntog kang Jacob, gisumbag niya ang tampihak sa iyang bat-ang ug nalisa ang bat-ang ni Jacob samtang siya nakiglayog pa kaniya."
Genesis,32,26,"Ug siya miingon, “Buhii ako kay banagbanag na.” Apan mitubag kaniya si Jacob, “Dili ko ikaw buhian hangtod nga panalanginan nimo ako.”"
Genesis,32,27,"Ug siya miingon kaniya, “Unsay imong ngalan?” Ug siya mitubag, “Si Jacob.”"
Genesis,32,28,"Ug siya miingon, “Ang imong ngalan dili na tawgon ug Jacob kondili Israel, kay nakiglayog man ikaw sa Dios ug sa mga tawo ug midaog ikaw.”"
Genesis,32,29,"Ug si Jacob miingon, “Naghangyo ako kanimo, isulti kanako ang imong ngalan.” Apan siya mitubag, “Nganong nangutana man ikaw sa akong ngalan?” Ug didto gipanalanginan niya siya."
Genesis,32,30,"Ug ginganlan ni Jacob kadtong dapita ug Peniel, nga nag-ingon, “Nakita nako ang Dios sa nawong ug nawong ug nagpabilin ako nga buhi.”"
Genesis,32,31,Ug nasidlakan siya sa adlaw sa iyang pagsaylo sa Peniel ug nagtakiang siya tungod sa iyang bat-ang.
Genesis,32,32,"Tungod niini hangtod karon, ang mga Israelinhon dili mokaon sa dapidapi kay naigo si Jacob niining bahina sa iyang bat-ang."
Genesis,33,1,Unya si Jacob miyahat sa iyang mga mata ug milantaw ug nakita niya si Esau ug ang upat ka gatos ka tawo uban kaniya nga nagsingabot. Busa gibahinbahin niya ang mga bata kang Lea ug kang Raquel ug sa duha ka sulugoon nga babaye.
Genesis,33,2,Ug gibutang niya ang mga sulugoon nga babaye ug ang ilang mga bata sa unahan ug gipasunod si Lea ug ang iyang mga bata ug si Raquel ug si Jose didto sa ulahi.
Genesis,33,3,"Ug siya mao ang nag-una kanila ug miyukbo siya ngadto sa yuta sa makapito, hangtod nga miabot siya sa iyang igsoon."
Genesis,33,4,Apan si Esau midagan sa pagsugat kaniya ug migakos kaniya ug mipauraray sa iyang liog ug mihalok kaniya ug nanghilak sila.
Genesis,33,5,"Sa dihang giyahat ni Esau ang iyang mga mata ug nakita niya ang mga babaye ug ang mga bata, siya miingon, “Kinsa ba kini sila nga kuyog kanimo?” Ug si Jacob miingon, “Ang mga bata nga tungod sa kaluoy sa Dios gihatag niya sa imong ulipon.”"
Genesis,33,6,Unya miduol ang mga sulugoon nga babaye ug ang ilang mga bata ug nangyukbo sila.
Genesis,33,7,Ug miduol usab si Lea uban sa iyang mga bata ug nangyukbo sila ug sa ulahi miduol si Jose ug si Raquel ug nangyukbo usab sila.
Genesis,33,8,"Si Esau miingon, “Unsa bay ipasabot nimo niadtong mga pundok nga akong nasugatan?” Ug siya mitubag, “Aron kahimut-an ako sa mga mata sa akong agalon.”"
Genesis,33,9,"Apan si Esau miingon, “Aduna akoy igo, igsoon ko. Tipigi lamang ang anaa kanimo.”"
Genesis,33,10,"Ug si Jacob miingon, “Dili, naghangyo ako kanimo. Kon ako nakakaplag karon ug kahimuot diha sa imong mga mata, dawata ang akong gasa gikan sa akong mga kamot, kay sa pagkatinuod, ang pagkakita nako sa imong nawong, sama sa pagkakita nako sa nawong sa Dios, kay gidawat nimo ako uban ang kahimuot."
Genesis,33,11,"Naghangyo ako kanimo, dawata ang akong gasa nga gidala kanimo, kay ang Dios naluoy kanako ug kay ako adunay igo.” Ug siya namugos kaniya busa gidawat niya kini."
Genesis,33,12,"Unya si Esau miingon, “Mopadayon kita sa atong panaw ug ako mag-una kanimo.”"
Genesis,33,13,"Apan si Jacob miingon kaniya, “Ang akong agalon nahibalo nga ang mga bata huyang ug nga aduna akoy mga karnero ug mga baka nga bag-ong nanganak ug kon malabihan sila sa paglakaw sa usa ka adlaw, mangamatay ang tanan nga mga panon sa karnero."
Genesis,33,14,"Una na lamang, akong agalon, ug ako maglakaw sa hinayhinay, sumala sa paglakaw sa kahayopan nga naglakaw una kanako, ug sa lakang sa mga bata hangtod nga makadangat ako sa akong agalon didto sa Seir.”"
Genesis,33,15,"Busa si Esau miingon, “Ibilin nako karon ang uban sa akong mga tawo nga mikuyog kanako.” Apan siya miingon, “Unsa ba ang kinahanglan niini? Makakaplag unta ako ug kahimuot sa mga mata sa akong agalon.”"
Genesis,33,16,Busa si Esau mipauli niadtong adlawa padulong sa Seir.
Genesis,33,17,"Apan si Jacob mipanaw padulong sa Sucot ug nagtukod siya didto sa iyang balay, ug nagbuhat siya ug mga balongbalong alang sa iyang kahayopan. Busa ang ngalan niadtong dapita gitawag ug Sucot."
Genesis,33,18,Midangat si Jacob nga malinawon didto sa lungsod sa Sekem nga anaa sa yuta sa Canaan gikan sa Padan-aram ug nagkampo siya sa atubangan sa lungsod.
Genesis,33,19,"Ug gikan sa mga anak ni Hamor nga amahan ni Sekem, gipalit niya balig usa ka gatos ka buok salapi ang luna sa yuta diin didto niya gipabarog ang iyang tolda."
Genesis,33,20,"Ug gipatindog niya didto ang usa ka halaran, ug kini ginganlan niya, “Dios, ang Dios ni Israel.”"
Genesis,34,1,"Unya si Dina nga anak ni Lea, nga gipanganak niya kang Jacob, migula aron sa pagduaw sa mga babaye niadtong yutaa."
Genesis,34,2,"Ug sa dihang nakita siya ni Sekem nga anak ni Hamor nga Hibihanon, ang pangulo sa yuta, gidakop niya si Dina ug gipadulog kaniya ug gipanamastamasan."
Genesis,34,3,"Apan ang iyang kalag nadani kang Dina nga anak ni Jacob ug nahigugma siya sa dalaga, ug misulti nga malumo kaniya."
Genesis,34,4,"Busa si Sekem misulti kang Hamor nga iyang amahan, ug nag-ingon, “Kuhaa alang kanako kining maong dalaga aron mahimo nga akong asawa.”"
Genesis,34,5,"Unya nakadungog si Jacob nga si Dina nga iyang anak gipanamastamasan ni Sekem, apan ang iyang mga anak nga lalaki didto sa iyang kahayopan sa kapatagan, busa si Jacob nagpakahilom lamang hangtod nga sila nangabot."
Genesis,34,6,Ug si Hamor nga amahan ni Sekem miadto kang Jacob aron sa pagpakigsulti kaniya.
Genesis,34,7,"Unya ang mga anak ni Jacob miabot gikan sa kapatagan. Sa dihang nahibaloan nila kini, nangasuko ang mga lalaki ug napungot kay gibinuangan ni Sekem ang Israel pinaagi sa paglugos sa anak nga babaye ni Jacob, kay ang maong butang dili angay nga buhaton."
Genesis,34,8,"Apan si Hamor misulti kanila, “Ang kalag sa akong anak nga si Sekem nangandoy sa imong anak nga babaye. Naghangyo ako kaninyo nga ihatag ninyo siya aron mahimo nga iyang asawa."
Genesis,34,9,"Ug paghimo kamo ug mga kaminyoon uban kanamo, ihatag kanamo ang inyong mga anak nga babaye ug kuhaa ninyo ang among mga anak nga babaye alang kaninyo."
Genesis,34,10,Kamo makapuyo uban kanamo ug ang yuta bukas alang kaninyo. Puyo ug pamatigayon kamo dinhi ug panag-iya kamo ug kabtangan dinhi.”
Genesis,34,11,"Si Sekem usab miingon sa amahan ni Dina ug sa iyang mga igsoon nga lalaki, “Makakaplag unta ako ug kaluoy sa inyong mga mata ug ihatag nako ang bisan unsa nga inyong isulti kanako."
Genesis,34,12,"Pun-i pa ninyo pagpangayo ug daghang bugay ug mga gasa ug ako mohatag sumala sa inyong ibungat kanako, ihatag lamang ninyo kanako ang dalaga aron akong maasawa.”"
Genesis,34,13,Ang mga anak nga lalaki ni Jacob mitubag nga malimbongon kang Sekem ug kang Hamor nga iyang amahan tungod kay gipanamastamasan niya si Dina nga ilang igsoon.
Genesis,34,14,"Sila miingon kanila, “Dili kami makabuhat niining butanga, sa paghatag sa among igsoon nga babaye ngadto sa lalaki nga dili tinuli kay kini kaulawan alang kanamo."
Genesis,34,15,"Niini lamang nga paagi nga modawat kami kaninyo, nga kamo mahimong sama kanamo ug tulion ang tanan ninyong mga lalaki."
Genesis,34,16,"Unya among ihatag kaninyo ang among mga anak nga babaye ug kami mokuha sa inyong mga anak nga babaye alang kanamo, ug mopuyo kami uban kaninyo ug mahimo kita nga usa lamang ka katawhan."
Genesis,34,17,"Apan kon kamo dili mamati kanamo ug dili magpatuli, kuhaon namo ang among anak nga babaye, ug manglakaw kami.”"
Genesis,34,18,Ug ang ilang mga pulong nakapahimuot kang Hamor ug kang Sekem nga anak ni Hamor.
Genesis,34,19,Ug ang batan-ong lalaki wala maglangan sa pagbuhat niadto kay ang anak nga babaye ni Jacob nakalipay kaniya. Niadtong higayona siya mao ang labing tinamod sa tibuok niyang panimalay.
Genesis,34,20,"Busa si Hamor ug si Sekem nga iyang anak miadto sa ganghaan sa lungsod ug nakigsulti sila sa mga tawo sa ilang lungsod nga nag-ingon,"
Genesis,34,21,"“Kining mga tawhana mahigalaon kanato, busa papuy-a sila sa kayutaan, ug magpatigayon sila dinhi kay, tan-awa, ang yuta hilabihan ka lapad alang kanila. Pangasaw-on nato ang ilang mga anak nga babaye ug ipaasawa kanila ang atong mga anak nga babaye."
Genesis,34,22,"Apan niining usa lamang ka paagi nga itugot niining mga tawhana nga sila magpuyo uban kanato, aron mahimo nga usa ka katawhan, nga ang tanang mga lalaki nato magpatuli, sama kanila nga mga tinuli."
Genesis,34,23,Dili ba ang ilang kahayopan ug ang ilang bahandi ug ang tanan nilang mananap maato man? Mouyon lamang kita kanila ug magpuyo sila uban kanato.”
Genesis,34,24,"Ug ang tanan nga miadto sa ganghaan sa lungsod mituman kang Hamor ug kang Sekem nga iyang anak, ug nagpatuli ang tanang mga lalaki, ang tanan nga miadto sa ganghaan sa iyang lungsod."
Genesis,34,25,"Sa ikatulo nga adlaw, samtang mibati pa sila ug kasakit, ang duha ka anak nga lalaki ni Jacob, si Simeon ug si Levi, nga mga igsoon ni Dina, mikuha sa ilang espada ug nangadto sa lungsod nga walay pagpahibalo, ug gipamatay nila ang tanang mga lalaki."
Genesis,34,26,Si Hamor ug si Sekem nga iyang anak nga lalaki gipatay nila pinaagi sa espada ug gikuha nila si Dina sa balay ni Sekem ug mipalayo sila.
Genesis,34,27,Ug ang mga anak nga lalaki ni Jacob miadto niadtong gipamatay ug nanguha sa mga butang didto sa lungsod tungod kay gipanamastamasan man nila ang ilang igsoon nga babaye.
Genesis,34,28,Gikuha nila ang mga panon sa kahayopan ug mga baka ug ang mga asno ug ang tanang mga butang nga didto sa lungsod ug ang didto sa kaumahan.
Genesis,34,29,"Ug ang tanan nilang mga bahandi ug ang tanan nilang mga bata ug mga asawa, ang bisan unsa nga diha sa balay, ilang gipamihag ug gipanguha."
Genesis,34,30,"Unya si Jacob miingon kang Simeon ug kang Levi, “Nagdala kamo ug kagubot kanako sa paghimo kanako nga tawong gidumtan sa mga nagpuyo niining yutaa, ang mga Canaanhon ug ang mga Perisihanon. Diyotay ra ang akong mga tawo ug kon sila magtingob batok kanako ug moasdang, malaglag ako, ako ug ang akong panimalay.”"
Genesis,34,31,"Apan sila mitubag, “Isipon ba diay niya ang among igsoon nga babaye ingon nga usa ka babayeng nagbaligya sa iyang dungog?”"
Genesis,35,1,"Unya ang Dios miingon kang Jacob, “Tindog, tungas ngadto sa Betel ug puyo didto, ug pagbuhat ug usa ka halaran alang sa Dios nga nagpakita kanimo sa dihang mikagiw ikaw gikan sa imong igsoon nga si Esau.”"
Genesis,35,2,"Busa si Jacob miingon sa iyang panimalay ug sa tanan nga uban kaniya, “Isalikway ninyo ang laing mga dios nga anaa kaninyo, ug panghinlo kamo sa inyong kaugalingon ug pag-ilis kamo sa inyong mga bisti."
Genesis,35,3,Ug manindog kita ug manungas ngadto sa Betel aron magbuhat ako didto ug usa ka halaran alang sa Dios nga nagtubag kanako sa adlaw sa akong kagul-anan ug nag-uban kanako bisan diin ako miadto.”
Genesis,35,4,Busa gihatag nila kang Jacob ang tanan nga mga laing dios nga diha kanila ug ang mga ariyos nga diha sa ilang dalunggan ug gitagoan kini ni Jacob sa ilalom sa usa ka dakong kahoy nga didto duol sa Sekem.
Genesis,35,5,"Ug samtang sila nagpanaw, ang kahadlok gikan sa Dios miabot ngadto sa mga kalungsoran nga naglibot kanila mao nga sila wala mogukod sa mga anak ni Jacob."
Genesis,35,6,"Unya si Jacob miabot sa Luz nga mao ang Betel nga anaa sa yuta sa Canaan, siya ug ang tibuok nga katawhan nga uban kaniya."
Genesis,35,7,"Ug nagtukod siya didto ug usa ka halaran, ug gitawag ang maong dapit ug El-Betel kay didto nagpakita kaniya ang Dios, sa pagkagiw niya gikan sa iyang igsoon."
Genesis,35,8,"Unya si Debora, ang tig-atiman ni Rebecca, namatay ug gilubong siya sa ubos sa Betel sa ilalom sa usa ka dakong kahoy ug ang ngalan niini gitawag ug Alon-bacut."
Genesis,35,9,Unya ang Dios mipakita pag-usab kang Jacob sa pagbalik niya gikan sa Padan-aram ug gipanalanginan siya.
Genesis,35,10,"Ang Dios miingon kaniya, “Ang imong ngalan si Jacob, ang imong ngalan dili na tawgon ug Jacob, kondili Israel na ang imong ngalan.” Busa ang iyang ngalan gitawag ug Israel."
Genesis,35,11,"Ug ang Dios miingon kaniya, “Ako mao ang Dios nga Labing Gamhanan, pagmabungahon ka ug sanay, usa ka nasod ug pundok sa mga nasod maggikan kanimo ug ang mga hari maggikan kanimo."
Genesis,35,12,"Ug ang yuta nga gihatag nako kang Abraham ug kang Isaac, ihatag nako kanimo ug sa imong mga kaliwat sunod kanimo.”"
Genesis,35,13,Ug ang Dios mikayab gikan kaniya sa dapit diin siya nakigsulti kaniya.
Genesis,35,14,"Ug si Jacob nagpatindog ug usa ka haligi didto sa dapit diin ang Dios nakigsulti kaniya, usa ka haligi nga bato, ug iya kining gibuboan ug halad nga ilimnon ug lana sa ibabaw niini."
Genesis,35,15,"Busa kadtong dapita ginganlan ni Jacob ug Betel, diin nakigsulti ang Dios kaniya."
Genesis,35,16,"Unya mipanaw sila gikan sa Betel, ug sa dihang may igo pang gilay-on gikan sa Efrata, si Raquel nagbati ug naglisod sa iyang pagpanganak."
Genesis,35,17,"Ug samtang naglisod siya sa iyang pagpanganak, miingon kaniya ang mananabang, “Ayaw kahadlok, kay karon makabaton ikaw ug laing anak nga lalaki.”"
Genesis,35,18,"Ug sa dihang himatyon siya, kay namatay man siya, gitawag niya ang iyang ngalan ug Ben-oni, apan ang iyang amahan nagngalan kaniya ug Benjamin."
Genesis,35,19,Ug namatay si Raquel ug gilubong siya sa dalan sa Efrata nga mao ang Betlehem.
Genesis,35,20,Ug gibutangan ni Jacob ug usa ka haligi ang ibabaw sa iyang lubnganan. Kini mao ang haligi sa lubnganan ni Raquel nga anaa gihapon hangtod karon.
Genesis,35,21,Ug mipadayon pagpanaw si Israel ug gipabarog niya ang iyang tolda didto sa unahan sa tore sa Eder.
Genesis,35,22,"Samtang nagpuyo si Israel niadtong yutaa, si Ruben misulod ug mihigda uban kang Bilha nga puyopuyo sa iyang amahan ug nadunggan kini ni Israel. Ang mga anak nga lalaki ni Israel napulo ug duha."
Genesis,35,23,"Ang mga anak ni Lea: si Ruben nga kamagulangan ni Jacob, si Simeon, si Levi, si Juda, si Isacar ug si Zabulon."
Genesis,35,24,Ang mga anak ni Raquel: si Jose ug si Benjamin.
Genesis,35,25,"Ug ang mga anak ni Bilha, ang katabang ni Raquel: si Dan ug si Neftali."
Genesis,35,26,"Ang mga anak ni Zilfa, ang katabang ni Lea: si Gad ug si Aser. Kini sila mao ang mga anak nga lalaki ni Jacob nga nangatawo kaniya sa Padan-aram."
Genesis,35,27,"Ug miadto si Jacob kang Isaac nga iyang amahan didto sa Mamre, sa lungsod sa Kiriat-arba nga mao ang Hebron, diin mipuyo si Abraham ug si Issac."
Genesis,35,28,Ug ang mga adlaw ni Isaac 180 ka tuig.
Genesis,35,29,"Ug si Isaac miginhawa sa iyang kataposan ug namatay siya ug gitipon siya didto sa iyang katawhan, tigulang ug hupong sa mga adlaw. Ug siya gilubong nila ni Esau ug ni Jacob."
Genesis,36,1,Kini mao ang mga kaliwat ni Esau nga mao si Edom.
Genesis,36,2,"Si Esau nagpili ug iyang mga asawa gikan sa mga Canaanhon: si Ada nga anak ni Elon nga Hitihanon, si Oholibama nga anak ni Ana nga anak ni Zibeon nga Hibihanon,"
Genesis,36,3,si Basemat nga anak ni Ismael ug igsoon ni Nebaiot.
Genesis,36,4,Ug si Ada nanganak kang Elipas alang kang Esau ug si Basemat nanganak kang Reuel.
Genesis,36,5,"Ug si Oholibama nanganak kang Jeus, kang Jalam ug kang Korah. Kini sila mao ang mga anak nga lalaki ni Esau nga nangatawo kaniya didto sa yuta sa Canaan."
Genesis,36,6,"Ug gidala ni Esau ang iyang mga asawa ug ang iyang mga anak nga lalaki ug ang iyang mga anak nga babaye ug ang tanang sakop sa iyang panimalay ug ang iyang kahayopan ug ang tanan niyang mga mananap ug ang tanan niyang bahandi nga iyang natigom didto sa yuta sa Canaan, ug milakaw siya ngadto sa laing yuta layo kang Jacob nga iyang igsoon."
Genesis,36,7,"Kay ang ilang kabtangan hilabihan ka daghan kon mag-usa sila sa pagpuyo, ug ang yuta nga ilang gilangyawan dili makapaigo kanila tungod sa ilang mga baka."
Genesis,36,8,Busa si Esau mipuyo didto sa kabukiran sa Seir. Si Esau mao si Edom.
Genesis,36,9,"Kini sila mao ang mga kaliwat ni Esau nga amahan sa mga Edomhanon, sa kabukiran sa Seir."
Genesis,36,10,"Kini mao ang mga ngalan sa mga anak nga lalaki ni Esau: si Elipas nga anak ni Ada nga asawa ni Esau, si Reuel nga anak ni Basemat nga asawa ni Esau."
Genesis,36,11,"Ug ang mga anak nga lalaki ni Elipas mao si Teman, si Omar, si Zefo, si Gatam ug si Kenas."
Genesis,36,12,Si Timna mao ang puyopuyo ni Elipas nga anak ni Esau. Iyang gipanganak si Amalek kang Elipas. Kini sila mao ang mga anak nga lalaki ni Ada nga asawa ni Esau.
Genesis,36,13,"Kini sila mao ang mga anak nga lalaki ni Reuel: si Nahat, si Zera, si Samma ug si Misa. Kini sila mao ang mga anak nga lalaki ni Basemat nga asawa ni Esau."
Genesis,36,14,"Kini sila mao ang mga anak nga lalaki ni Oholibama nga asawa ni Esau ug anak ni Ana nga anak ni Zibeon. Iyang gipanganak kang Esau si Jeus, si Jalam ug si Korah."
Genesis,36,15,"Kini sila mao ang mga pangulo sa mga anak nga lalaki ni Esau. Ang mga anak nga lalaki ni Elipas nga kamagulangan ni Esau: ang mga pangulo mao sila si Teman, si Omar, si Zefo, si Kenas,"
Genesis,36,16,"si Korah, si Gatam ug si Amalek. Kini sila mao ang mga pangulo ni Elipas didto sa yuta sa Edom ug kini sila mga anak ni Ada."
Genesis,36,17,"Ug kini sila mao ang mga anak nga lalaki ni Reuel nga anak ni Esau: ang mga pangulo mao sila si Nahat, si Zera, si Samma, ug si Misa. Kini sila mao ang mga pangulo sa kaliwat ni Reuel didto sa yuta sa Edom ug kini sila mga anak ni Basemat nga asawa ni Esau."
Genesis,36,18,"Ug kini sila mao ang mga anak nga lalaki ni Oholibama, nga asawa ni Esau: ang mga pangulo mao sila si Jeus, si Jalam ug si Korah. Kini sila mao ang pangulo nga gipanganak ni Oholibama nga anak ni Ana ug asawa ni Esau."
Genesis,36,19,Mao kini ang mga anak nga lalaki ni Esau nga mao si Edom ug kini sila mao ang ilang mga pangulo.
Genesis,36,20,"Kini sila mao ang mga anak nga lalaki ni Seir nga Horihanon, ang mga nagpuyo niadtong yutaa: si Lotan, si Sobal, si Zibeon, si Ana,"
Genesis,36,21,"si Dison, si Eser ug si Disan. Kini sila mao ang mga pangulo sa mga Horihanon, ang mga anak nga lalaki ni Seir, sa yuta ni Edom."
Genesis,36,22,Ang mga anak ni Lotan mao si Hori ug si Heman. Ug ang igsoon nga babaye ni Lotan mao si Timna.
Genesis,36,23,"Kini sila mao ang mga anak nga lalaki ni Sobal: si Alvan, si Manahat, si Ebal, si Sefo ug si Onam."
Genesis,36,24,"Kini sila mao ang mga anak nga lalaki ni Zibeon: si Aiah ug si Ana. Kini si Ana mao ang nakakaplag sa mga init nga tubod didto sa kamingawan, samtang nagpasibsib siya sa mga asno ni Zibeon nga iyang amahan."
Genesis,36,25,Mao kini ang mga anak ni Ana: si Dison ug si Oholibama nga anak nga babaye ni Ana.
Genesis,36,26,"Mao kini ang mga anak ni Dison: si Hemdan, si Esban, si Itran, ug si Keran."
Genesis,36,27,"Mao kini ang mga anak ni Eser: si Bilhan, si Zaavan, ug si Akan."
Genesis,36,28,Mao kini ang mga anak ni Disan: si Uz ug si Aran.
Genesis,36,29,"Mao kini ang mga pangulo sa mga Horihanon: ang mga pangulo nga si Lotan, si Sobal, si Zibeon, si Ana,"
Genesis,36,30,"si Dison, si Eser, si Disan. Kini sila mao ang mga pangulo sa mga Horihanon, sumala sa ilang mga banay didto sa yuta sa Seir."
Genesis,36,31,"Mao kini ang mga hari nga naghari sa yuta sa Edom, sa wala pa maghari ang usa ka hari sa ibabaw sa mga Israelinhon."
Genesis,36,32,"Si Bela nga anak ni Beor naghari sa Edom, ug ang ngalan sa iyang lungsod mao ang Dinhaba."
Genesis,36,33,Namatay si Bela ug naghari puli sa iyang dapit si Jobab nga anak ni Zera sa Bosra.
Genesis,36,34,"Namatay si Jobab, ug si Husam sa yuta sa mga Temanhanon mao ang naghari puli kaniya."
Genesis,36,35,"Namatay si Husham ug si Hadad nga anak ni Bedad, ang nakabuntog kang Midian didto sa kayutaan sa Moab, mao ang naghari puli kaniya. Ang ngalan sa iyang lungsod mao ang Avit."
Genesis,36,36,"Namatay si Hadad, ug si Samla nga Masrekahanon mao ang naghari puli kaniya."
Genesis,36,37,Namatay si Samla ug si Shaul nga taga-Rehobot dapit sa suba sa Eufrates mao ang naghari puli kaniya.
Genesis,36,38,Namatay si Shaul ug si Baal-hanan nga anak ni Acbor mao ang naghari puli kaniya.
Genesis,36,39,"Namatay si Baal-hanan nga anak ni Acbor ug si Hadar mao ang naghari puli kaniya. Ang ngalan sa iyang lungsod mao ang Pau ug ang ngalan sa iyang asawa mao si Mehetabel, anak nga babaye ni Matred nga anak nga babaye ni Mesahab."
Genesis,36,40,"Mao kini ang mga ngalan sa mga pangulo ni Esau sumala sa ilang mga panimalay ug sa ilang mga dapit: ang mga pangulo mao sila si Timna, si Alva, si Jetet,"
Genesis,36,41,"si Oholibama, si Ela, si Pinon,"
Genesis,36,42,"si Kenas, si Teman, si Mibsar,"
Genesis,36,43,"si Magdiel, ug si Iram. Sila mao ang mga pangulo ni Edom nga mao si Esau, ang amahan sa mga Edomhanon, sumala sa ilang pinuy-anan sa yuta nga ilang gipanag-iya."
Genesis,37,1,"Si Jacob nagpuyo sa yuta nga gilangyawan sa iyang amahan, sa yuta sa Canaan."
Genesis,37,2,"Kini mao ang kasaysayan sa banay ni Jacob. Si Jose nga nagpanuigon ug napulo ug pito ka tuig nag-atiman sa mga panon sa kahayopan uban sa iyang mga igsoon nga lalaki. Siya nakig-uban sa mga anak nga lalaki ni Bilha ug sa mga anak nga lalaki ni Zilpa, mga asawa sa iyang amahan, ug si Jose nagdala ug dili maayong taho ngadto sa iyang amahan mahitungod kanila."
Genesis,37,3,Ug si Jose pinangga ni Israel labaw sa tanan niyang mga anak kay siya anak sa iyang pagkatigulang. Ug iyang gibuhatan siya ug usa ka taas nga bisti nga binuktonan.
Genesis,37,4,"Apan sa pagkakita sa iyang mga igsoon nga ang ilang amahan nagpangga kaniya labaw kay sa tanan niyang mga igsoon, sila nagdumot kaniya ug dili makasulti kaniya sa minaayo."
Genesis,37,5,"Unya si Jose may usa ka damgo ug sa dihang gisugilon niya kini sa iyang mga igsoon, misamot pa hinuon ang ilang pagdumot kaniya."
Genesis,37,6,"Siya miingon kanila, “Pamatia ninyo kining damgo nga akong gidamgo."
Genesis,37,7,"Nakita nako nga nagbugkos kita ug mga inani didto sa uma, ug ang akong binugkos mitindog ug mituy-od, ug ang inyong mga binugkos mialirong ug miyukbo sa akong binugkos.”"
Genesis,37,8,"Ug ang iyang mga igsoon miingon kaniya, “Maghari ba diay ikaw kanamo? Ug magmando ba diay ikaw kanamo?” Ug misamot pa gayod ang ilang pagdumot kaniya tungod sa iyang mga damgo ug sa iyang mga pulong."
Genesis,37,9,"Unya nagdamgo na usab siya ug lain pang damgo ug gisugilon niya kini sa iyang mga igsoon, “Paminaw, nagdamgo ako ug lain na usab nga damgo. Nakita nako nga ang adlaw ug ang bulan ug ang napulo ug usa ka bituon nangyukbo kanako.”"
Genesis,37,10,"Apan sa dihang gisugilon niya kini sa iyang amahan ug sa iyang mga igsoon, ang iyang amahan mibadlong kaniya ug miingon, “Unsa ba kining damgoha nga imong gidamgo? Moduol ba diay ako ug ang imong inahan ug ang imong mga igsoon aron sa pagyukbo sa yuta diha sa imong atubangan?”"
Genesis,37,11,"Ug ang iyang mga igsoon nasina kaniya, apan kini nga pulong gitipigan sa iyang amahan diha sa iyang hunahuna."
Genesis,37,12,Unya ang iyang mga igsoon nangadto sa pagpasibsib sa kahayopan sa ilang amahan didto sa Sekem.
Genesis,37,13,"Ug si Israel miingon kang Jose, “Dili ba ang imong mga igsoon nanugway man sa mga kahayopan didto sa Sekem? Duol ngari, ug sugoon ko ikaw ngadto kanila.” Ug siya miingon kaniya, “Ania ako.”"
Genesis,37,14,"Busa siya miingon kaniya, “Lakaw karon, tan-awa kon maayo ba ang imong mga igsoon ug ang mga kahayopan, ug balitai ako.” Busa gipagikan niya siya didto sa walog sa Hebron, ug mipaingon si Jose sa Sekem."
Genesis,37,15,"Ug may usa ka tawo nga nakakita kaniya nga naglibotlibot didto sa kapatagan. Ang tawo nangutana kaniya, “Unsay gipangita nimo?”"
Genesis,37,16,"Siya miingon, “Nangita ako sa akong mga igsoon. Palihog sultihi ako kon hain nila itugway ang panon.”"
Genesis,37,17,"Ug ang tawo miingon, “Mibiya sila dinhi ug nabatian nako sila nga nag-ingon, ‘Mangadto kita sa Dotan.’ ” Busa si Jose miapas sa iyang mga igsoon ug nakit-an niya sila didto sa Dotan."
Genesis,37,18,"Apan nakita nila siya didto sa layo, ug sa wala pa siya moabot kanila, nagsabot sila batok kaniya aron pagpatay kaniya."
Genesis,37,19,"Sila miingon sa usa ug usa, “Ania, nagpadulong nganhi kining tigdamgo."
Genesis,37,20,Mangadto kita ug patyon nato siya ug ihulog nato siya sa usa sa mga gahong ug ingnon lamang nato nga may usa ka bangis nga mananap nga mitukob kaniya ug tan-awon nato kon unsay dangatan sa iyang mga damgo.”
Genesis,37,21,"Sa pagkadungog ni Ruben niini giluwas niya siya sa ilang mga kamot sa pag-ingon, “Dili nato kuhaon ang iyang kinabuhi.”"
Genesis,37,22,"Ug miingon kanila si Ruben, “Ayaw pagpatulo ug dugo, ihulog siya niining gahong nga ania sa kamingawan apan ayaw siya pasipad-i.” Kini gisulti niya aron sa pagluwas kaniya gikan sa ilang mga kamot ug ikabalik sa iyang amahan."
Genesis,37,23,"Ug sa pag-abot ni Jose ngadto sa iyang mga igsoon, gihuboan nila siya sa iyang bisti, ang taas nga bisti nga binuktonan nga iyang gisul-ob."
Genesis,37,24,Ug gikuha nila siya ug gihulog sa lungag. Ang gahong walay sulod kay kini walay tubig.
Genesis,37,25,"Unya nanglingkod sila aron mangaon ug giyahat ang ilang mga mata ug nakita nila ang usa ka panon sa mga Ismaelinhon nga nagpadulong kanila gikan sa Gilead uban ang ilang mga kamilyo nga nagkarga ug mga tagok sa tanom, haplas ug mira nga dad-on nila padulong sa Ehipto."
Genesis,37,26,"Ug si Juda miingon sa iyang mga igsoon, “Unsay kapuslanan kon patyon nato ang atong igsoon ug tagoan ang iyang dugo?"
Genesis,37,27,"Ibaligya hinuon nato siya sa mga Ismaelinhon ug dili nato bakyawon ang atong mga kamot batok kaniya kay ato siyang igsoon, atong unod.” Ug mipatuo kaniya ang iyang mga igsoon."
Genesis,37,28,"Unya may milabay nga mga tigpatigayon nga Medianhon ug gikuha ug gibitad nila si Jose gikan sa gahong ug ilang gibaligya si Jose ngadto sa mga Ismaelinhon, balig 20 ka buok plata. Ug ilang gidala si Jose ngadto sa Ehipto."
Genesis,37,29,"Sa pagbalik ni Ruben ngadto sa gahong, nakita niya nga si Jose wala na didto ug gigisi niya ang iyang mga bisti."
Genesis,37,30,"Ug mibalik siya sa iyang mga igsoon ug siya miingon kanila, “Ang bata wala na ug ako, asa man ako moadto?”"
Genesis,37,31,Apan gikuha nila ang bisti ni Jose ug nagpatay sila ug usa ka kanding nga laki ug gituslob nila sa dugo ang bisti.
Genesis,37,32,"Unya gipakuha nila ang taas nga bisti nga binuktonan ug kini gidala nila ngadto sa iyang amahan ug sila miingon, “Kini mao ang among nakit-an. Ilha karon kon mao ba kini ang bisti sa imong anak o dili.”"
Genesis,37,33,"Ug kini nailhan niya ug siya miingon, “Mao kini ang bisti sa akong anak ug usa ka bangis nga mananap ang mitukob kaniya, sa walay duhaduha giwataswatas si Jose.”"
Genesis,37,34,Ug gigisi ni Jacob ang iyang mga bisti ug nagsul-ob ug bisting sako diha sa iyang hawak ug nagbangutan tungod sa iyang anak sulod sa daghang mga adlaw.
Genesis,37,35,"Ug miadto ang tanan niyang mga anak nga lalaki ug babaye aron sa paghupay kaniya apan dili siya buot nga hupayon, ug siya miingon, “Ayaw, mokanaog ako ngadto sa Sheol nga magbangutan tungod sa akong anak.” Ug mihilak ang iyang amahan tungod kaniya."
Genesis,37,36,"Ug si Jose gibaligya sa mga Medianhon didto sa Ehipto, ngadto kang Potifar, ang sinaligan sa Paraon ug kapitan sa mga bantay."
Genesis,38,1,Niadtong panahona si Juda milugsong gikan sa iyang mga igsoon ug mipuyo tupad sa usa ka Adulamhanon nga ginganlan ug Hira.
Genesis,38,2,Ug didto nakita ni Juda ang usa ka babaye nga anak ni Sua nga Canaanhon. Nagminyo siya kaniya ug nakigdulog kaniya.
Genesis,38,3,Ug siya nagsamkon ug nanganak ug usa ka batang lalaki ug ginganlan niya kini ug Er.
Genesis,38,4,"Nagsamkon siya pag-usab ug nanganak ug usa ka batang lalaki, ug ginganlan niya kini ug Onan."
Genesis,38,5,"Ug nanganak siya pag-usab ug usa ka batang lalaki, ug ginganlan kini ug Sela. Ug siya didto sa Chesib sa iyang pagpanganak kaniya."
Genesis,38,6,Ug si Juda nagpili ug usa ka asawa alang sa iyang kamagulangan nga si Er ug ang ngalan niya mao si Tamar.
Genesis,38,7,"Apan si Er, ang kamagulangan ni Juda, daotan sa panan-aw sa Ginoo , ug gipatay siya sa Ginoo."
Genesis,38,8,"Unya si Juda miingon kang Onan, “Sudla ang asawa sa imong igsoon ug himoa kaniya ang katungdanan ingon nga igsoon sa namatay niyang bana ug hatagi ug kaliwat ang imong igsoon.”"
Genesis,38,9,"Ug nahibalo si Onan nga ang kaliwat dili maiya busa mao kadto nga sa pagduol niya sa asawa sa iyang igsoon, iyang gipaawas ang iyang binhi ngadto sa yuta aron dili makahatag ug kaliwat sa iyang igsoon."
Genesis,38,10,Ug ang iyang gibuhat wala makapahimuot diha sa panan-aw sa Ginoo busa gipatay usab niya siya.
Genesis,38,11,"Unya si Juda miingon kang Tamar nga iyang umagad nga babaye, “Pagpabilin nga biyuda sa balay sa imong amahan hangtod nga modako si Sela nga akong anak kay miingon siya, ‘Tingali ug mamatay usab siya sama sa iyang mga igsoon.’ ” Ug si Tamar milakaw ug mipuyo didto sa balay sa iyang amahan."
Genesis,38,12,"Sa paglabay sa daghang mga adlaw namatay ang asawa ni Juda nga anak ni Sua. Ug sa diha nga nahupay na si Juda, mitungas siya ngadto sa Timna sa mga tigtupi sa iyang mga karnero, siya ug ang iyang higala nga si Hira nga Adulamhanon."
Genesis,38,13,"Ug sa dihang gipahibalo si Tamar, “Ang imong ugangan mitungas sa Timna aron sa pagpatupi sa iyang mga karnero,”"
Genesis,38,14,"gihubo niya ang iyang mga bisti sa pagkabiyuda, ug nagtabon siya ug usa ka pandong ug iyang giputos ang iyang nawong. Unya milingkod siya didto sa pultahan sa Enaim nga diha sa dalan sa Timna kay nakita niya nga dako na si Sela, ug siya wala ikahatag kang Sela ingon nga asawa niya."
Genesis,38,15,"Sa pagkakita ni Juda kaniya, naghunahuna siya nga kini usa ka babaye nga nagbaligya sa iyang dungog kay gitabonan man niya ang iyang nawong."
Genesis,38,16,"Ug miadto siya kaniya sa daplin sa dalan ug miingon, “Dali, paduloga ako kanimo,” kay wala siya mahibalo nga siya diay ang iyang umagad nga babaye. Ug siya miingon, “Unsa man ang imong ihatag kanako aron ikaw makadulog kanako?”"
Genesis,38,17,"Ug siya mitubag, “Padad-an ko ikaw ug usa ka nati nga kanding nga gikan sa panon.” Ug siya miingon, “Mohatag ba ikaw kanako ug pasalig hangtod nga ikaw makapadala niana?”"
Genesis,38,18,"Unya siya miingon, “Unsa bang pasaliga ang ihatag nako kanimo?” Ug siya mitubag, “Ang imong silyo ug ang imong higot niini ug ang imong sungkod nga anaa sa imong kamot.” Ug gihatag kini niya, ug siya midulog kaniya, ug siya nagsamkon pinaagi kaniya."
Genesis,38,19,Unya mitindog si Tamar ug milakaw ug iyang gikuha ang pandong niya ug gisul-ob niya ang mga bisti sa iyang pagkabiyuda.
Genesis,38,20,"Sa dihang gipadala ni Juda ang nati nga kanding pinaagi sa iyang higala nga Adulamhanon, aron sa pagkuha sa pasalig gikan sa kamot sa babaye, wala kini niya makit-i."
Genesis,38,21,"Ug siya nangutana sa mga tawo niadtong dapita, “Hain ba ang babaye nga nagbaligya sa iyang dungog sa daplin sa dalan sa Enaim?” Ug sila miingon kaniya, “Wala may babaye nga nagbaligya sa iyang dungog nga ania dinhi.”"
Genesis,38,22,"Unya siya mibalik kang Juda ug miingon, “Wala nako makit-i siya ug miingon usab ang mga tawo niadtong dapita, ‘Wala may babaye nga nagbaligya sa iyang dungog nga ania dinhi.’ ”"
Genesis,38,23,"Ug si Juda miingon, “Patipigi ang mga butang ingon nga iyaha aron kita dili mahimong kataw-anan. Tan-awa, akong gipadala kining kanding nga nati ug wala nimo siya makit-i.”"
Genesis,38,24,"Human sa mga tulo ka bulan gipahibalo si Juda, “Si Tamar nga imong umagad nga babaye nagbaligya sa iyang dungog ug siya nagsamkon tungod niini.” Ug si Juda miingon, “Kuhaa ninyo siya ug ipasunog siya.”"
Genesis,38,25,"Sa gikuha na siya, nagsugo siya sa pag-ingon sa iyang ugangan, “Sa lalaki nga tag-iya niining mga butanga nagsamkon ako.” Ug miingon pa siya, “Ilha, palihog, kang kinsa kining mga butanga, ang silyo ug ang higot ug ang sungkod.”"
Genesis,38,26,"Unya si Juda nakaila niini ug miingon, “Siya labaw pang matarong kay kanako kay siya wala nako ihatag kang Sela nga akong anak nga lalaki.” Ug wala na gayod siya modulog kaniya pag-usab."
Genesis,38,27,"Sa pag-abot sa panahon sa iyang pagpanganak, dihay kaluha sa iyang taguangkan."
Genesis,38,28,"Ug sa pagpanganak niya migula ang kamot sa usa ug gikuptan kini sa mananabang ug gihiktan ug usa ka lugas nga hilo nga pula ug siya miingon, “Kini ang una nga migula.”"
Genesis,38,29,"Apan sa dihang gibalik sa bata pagsulod ang iyang kamot, tan-awa, ang iyang igsoon nga lalaki migula. Ug ang mananabang miingon, “Niining paagiha ikaw migula.” Ug ginganlan niya siya ug Peres."
Genesis,38,30,"Ug human niadto, migula ang iyang igsoon nga lalaki, kadtong may lugas sa hilo nga pula sa iyang kamot ug ginganlan niya siya ug Zera."
Genesis,39,1,"Ug si Jose gidala ngadto sa Ehipto, ug si Potifar nga usa ka tinugyanan sa Paraon, ang kapitan sa mga bantay, usa ka Ehiptohanon, mipalit kaniya gikan sa mga Ismaelinhon nga maoy nagdala kaniya didto."
Genesis,39,2,Ang Ginoo nag-uban kang Jose ug siya nahimong tawo nga malamposon ug didto siya sa balay sa iyang agalon nga Ehiptohanon.
Genesis,39,3,Ug nakita sa iyang agalon nga ang Ginoo nag-uban kaniya ug gipauswag sa Ginoo ang tanan nga gibuhat sa iyang kamot.
Genesis,39,4,Busa si Jose nakapahimuot sa iyang panan-aw ug siya nag-alagad kaniya ug gihimo siya nga tinugyanan sa iyang balay ug gitugyan kaniya ang tanan niyang katigayonan.
Genesis,39,5,"Ug sukad sa pagkahimo niya nga tinugyanan sa iyang balay ug sa tanan niyang katigayonan, gipanalanginan sa Ginoo ang balay sa Ehiptohanon tungod kang Jose. Ug ang panalangin sa Ginoo diha sa tanan niyang katigayonan, sa balay ug sa uma."
Genesis,39,6,Busa iyang gitugyan ang tanan niyang katigayonan diha kang Jose. Ug wala na siya mabalaka sa bisan unsa gawas sa pagkaon nga iyang gikaon. Ug si Jose ambongan ug maayo ug barog.
Genesis,39,7,"Ug sa paglabay sa panahon, ang asawa sa iyang agalon mipasiplat kang Jose ug siya miingon, “Pakigdulog kanako.”"
Genesis,39,8,"Apan siya mibalibad ug miingon sa asawa sa iyang agalon, “Tan-awa, ingon nga ania ako, ang akong agalon wala na mabalaka sa mga gisalig niya kanako dinhi sa balay ug gibutang niya sa akong kamot ang tanan nga iyang kaugalingon."
Genesis,39,9,"Siya dili labaw kanako niining balaya ug walay bisan unsa nga butang nga iyang gihikaw kanako gawas kanimo, kay ikaw mao ang iyang asawa. Busa unsaon nako paghimo niining dakong pagkadaotan ug sala batok sa Dios?”"
Genesis,39,10,"Busa bisan ug nagsulti siya kang Jose matag adlaw, siya wala mamati kaniya aron makigdulog kaniya o mouban kaniya."
Genesis,39,11,"Apan usa ka adlaw niana, sa dihang misulod siya sa balay aron sa pagbuhat sa iyang katungdanan ug walay bisan usa sa mga tawo sa balay nga didto sa sulod sa balay,"
Genesis,39,12,"ang iyang agalon nga babaye migunit sa iyang bisti ug miingon, “Pakigdulog kanako.” Apan gibiyaan ni Jose ang iyang bisti diha sa mga kamot sa agalon nga babaye ug miikyas siya ug migawas sa balay."
Genesis,39,13,"Ug sa dihang nakita niya nga gibiyaan ni Jose ang iyang bisti sa iyang mga kamot ug miikyas ngadto sa gawas sa balay,"
Genesis,39,14,"gitawag niya ang mga lalaki sa iyang balay ug siya miingon kanila, “Tan-awa, gidad-an kita niya ug usa ka Hebreo aron sa pagpasipala kanato. Siya misulod nganhi kanako sa pagpakigdulog kanako ug ako misinggit ug kusog."
Genesis,39,15,"Ug sa pagkadungog niya nga gipatugbaw nako ang akong tingog ug misinggit, gibiyaan niya kanako ang iyang bisti ug miikyas siya ug migawas.”"
Genesis,39,16,Unya gitagoan niya ang bisti ni Jose hangtod nga miabot si Potifar sa iyang balay.
Genesis,39,17,"Ug iyang gisugilon kang Potiphar ang mao gihapong sugilanon, “Ang ulipon nga Hebreo nga imong gidala dinhi kanamo misulod nganhi kanako aron sa pagpasipala kanako."
Genesis,39,18,"Apan sa dihang mipatugbaw ako sa akong tingog ug misinggit, gibiyaan niya ang iyang bisti kanako, ug miikyas siya ngadto sa gawas.”"
Genesis,39,19,"Sa diha nga ang iyang agalon nakadungog sa mga pulong nga gisulti sa iyang asawa kaniya, “Mao kini ang gihimo kanako sa imong ulipon,” misilaob ang iyang kasuko."
Genesis,39,20,"Ug si Jose gikuha sa iyang agalon ug gibalhog sa bilanggoan, sa dapit diin didto gibilanggo ang mga binilanggo sa hari, ug siya didto sa bilanggoan."
Genesis,39,21,Apan ang Ginoo nag-uban kang Jose ug nagpakita kaniya sa gugmang walay paglubad ug gihimo siya nga mahimut-an sa panan-aw sa tinugyanan sa bilanggoan.
Genesis,39,22,"Ug ang tinugyanan sa bilanggoan mitugyan ngadto sa kamot ni Jose sa tanan nga mga binilanggo nga diha sa bilanggoan, ug ang tanan nga ilang gibuhat didto, siya mao ang nagpasiugda niini."
Genesis,39,23,"Ang tinugyanan sa bilanggoan wala magtagad sa bisan unsang butang nga diha sa mga kamot ni Jose kay ang Ginoo nag-uban kaniya, ang bisan unsa nga iyang gibuhat gipauswag sa Ginoo ."
Genesis,40,1,"Wala madugay human niini, ang tig-andam sa bino sa hari sa Ehipto, ug ang iyang panadero nakapasuko sa ilang agalon nga hari sa Ehipto."
Genesis,40,2,"Ug nasuko ang Paraon batok sa iyang duha ka tinugyanan, sa pangulo sa mga tig-andam sa bino ug sa pangulo sa mga panadero."
Genesis,40,3,"Ug gipabantayan niya sila didto sa balay sa kapitan sa mga bantay, didto sa bilanggoan diin si Jose nabilanggo."
Genesis,40,4,Ug ang kapitan sa mga bantay mitugyan kanila ngadto kang Jose ug siya miatiman kanila ug sila nagpadayon nga binilanggo sulod sa pipila ka adlaw.
Genesis,40,5,"Unya usa ka gabii niana, silang duha nagdamgo, ang tig-andam sa bino ug ang panadero nga nabilanggo didto sa bilanggoan, ang matag usa sa iyang damgo ug ang matag damgo may kaugalingong kahulogan."
Genesis,40,6,"Sa pagsulod ni Jose ngadto kanila sa pagkabuntag aron sa pagtan-aw kanila, nakita niya nga nagsubo sila."
Genesis,40,7,"Busa nangutana siya sa mga tinugyanan sa Paraon nga kauban niya sa bilanggoan didto sa balay sa iyang agalon, “Nganong nasubo man ang inyong mga nawong karon?”"
Genesis,40,8,"Ug sila miingon kaniya, “Nagdamgo kaming duha ug walay usa nga makahubad.” Ug si Jose miingon kanila, “Dili ba iya sa Dios ang paghubad sa kahulogan? Palihog isugilon kini kanako.”"
Genesis,40,9,"Busa ang pangulo sa mga tig-andam ug bino misugilon kang Jose sa iyang damgo ug miingon kaniya, “Sa akong damgo, dihay usa ka punoan sa paras sa akong atubangan."
Genesis,40,10,"Ug sa punoan sa paras dihay tulo ka sanga ug sa dihang kini namutot, ang mga bulak niini namuklad, ug ang iyang mga pinungpong nga bunga nahimong mga hinog nga paras."
Genesis,40,11,Ug ang kupa sa Paraon diha sa akong kamot ug gikuha nako ang mga paras ug gipuga kini sa kupa sa Paraon ug gitunol nako ang kupa ngadto sa kamot sa Paraon.”
Genesis,40,12,"Unya si Jose miingon kaniya, “Mao kini ang kahulogan sa imong damgo, ang tulo ka sanga nagkahulogan ug tulo ka adlaw."
Genesis,40,13,"Human sa tulo ka adlaw bayawon sa Paraon ang imong ulo ug ikaw mahiuli sa imong buluhaton ug magtunol ikaw sa Paraon sa kupa, sama sa gibuhat nimo kaniadto sa diha nga ikaw tig-andam pa sa iyang kupa."
Genesis,40,14,"Apan hinumdomi unya ako sa dihang maayo na ang imong kahimtang, ug naghangyo ako kanimo nga kaluy-an nimo ako ug isugilon nimo ako sa Paraon aron ako makuha gikan niining balaya."
Genesis,40,15,"Kay sa pagkatinuod, gikawat ako gikan sa yuta sa mga Hebreo, ug dinhi usab wala akoy nahimo nga kinahanglan ila akong bilanggoon.”"
Genesis,40,16,"Sa dihang nakita sa pangulo sa mga panadero nga ang hubad sa damgo maayo, siya miingon kang Jose, “Ako usab nagdamgo, dihay tulo ka bukag nga torta sa ibabaw sa akong ulo."
Genesis,40,17,Ug diha sa kinaibabwan nga bukag gibutang ang tanang matang sa linuto nga pagkaon alang sa Paraon apan ang mga langgam mikaon niini gikan sa bukag nga diha sa ibabaw sa akong ulo.”
Genesis,40,18,"Unya mitubag si Jose, “Kini mao ang kahulogan niini, ang tulo ka bukag mao ang tulo ka adlaw."
Genesis,40,19,Human sa tulo ka adlaw punggoton sa Paraon ang imong ulo gikan kanimo ug ikaw ipabitay niya sa usa ka kahoy ug ang mga langgam mangaon sa imong unod gikan kanimo.”
Genesis,40,20,"Sa ikatulo nga adlaw, ang adlawng natawhan sa Paraon, naghimo siya ug kombira alang sa tanan niyang mga alagad. Ug gibayaw niya ang ulo sa pangulo sa mga tig-andam sa bino, ug ang ulo sa pangulo sa mga panadero, atubangan sa tanan niyang mga alagad."
Genesis,40,21,Iyang gipabalik sa iyang katungdanan ang pangulo sa mga tig-andam sa bino ug gihatag kaniya ang kupa ngadto sa kamot sa Paraon.
Genesis,40,22,"Apan iyang gipabitay ang pangulo sa mga panadero, ingon sa gihubad ni Jose kanila."
Genesis,40,23,"Apan ang pangulo sa mga tig-andam sa bino wala mahinumdom kang Jose, hinuon nalimot kaniya."
Genesis,41,1,"Human sa duha ka tuig, nagdamgo ang Paraon nga nagtindog siya sa daplin sa suba sa Nilo."
Genesis,41,2,Nakita niya nga gikan sa suba sa Nilo mikawas ang pito ka baka nga nindot ug dagway ug tambok kaayo ug nanibsib sila sa kasagbotan.
Genesis,41,3,"Unya dihay laing pito ka baka nga mikawas gikan sa suba sa Nilo sunod kanila, ngil-ad ang ilang dagway ug niwang kaayo ug mibarog sila duol sa mga nindot nga baka didto sa daplin sa suba sa Nilo."
Genesis,41,4,"Ug ang mga baka nga ngil-ad ug dagway ug niwang, mikaon sa pito ka baka nga nindot ug tambok. Ug nakamata ang Paraon."
Genesis,41,5,Ug nakatulog siya pagbalik ug nagdamgo sa ikaduhang higayon. Nakita niya nga dihay pito ka himsog ug bus-ok nga uhay nga mitubo sa usa ka punoan.
Genesis,41,6,Unya sunod niini dihay mitubo nga pito ka uhay nga niwang ug lawos tungod sa hangin sa silangan.
Genesis,41,7,"Ug ang pito ka uhay nga niwang mikaon sa pito ka uhay nga himsog ug bus-ok. Ug nakamata ang Paraon, ug kadto usa ka damgo."
Genesis,41,8,Busa sa pagkabuntag nahasol ang iyang espiritu ug nagsugo siya ug gipatawag niya ang tanan nga mga tigsalamangka sa Ehipto ug ang tanan niya nga mga maalamong tawo. Ug ang Paraon misugilon kanila sa iyang mga damgo apan walay bisan kinsa nga nakahubad sa kahulogan niini ngadto sa Paraon.
Genesis,41,9,"Unya ang pangulo sa mga tig-andam sa bino miingon sa Paraon, “Nahinumdom ako karong adlawa sa akong mga sayop."
Genesis,41,10,"Sa diha nga ang Paraon nasuko sa iyang mga alagad ug ako ug ang pangulo sa mga panadero gibalhog niya sa bilanggoan sa balay sa kapitan sa mga bantay,"
Genesis,41,11,"nagdamgo kami sa maong gabii, siya ug ako, ang matag usa nagdamgo nga may kaugalingon nga mga kahulogan."
Genesis,41,12,Ug uban kanamo didto ang usa ka batan-ong Hebreo nga sulugoon sa kapitan sa mga bantay. Ug siya gisuginlan namo niini ug siya mihubad sa kahulogan sa among mga damgo. Sa matag usa kanamo gihubad niya ang kahulogan.
Genesis,41,13,"Ug nahitabo nga natuman kini sumala sa gihubad kanamo, gipabalik ako sa akong katungdanan ug gipabitay ang panadero.”"
Genesis,41,14,"Unya ang Paraon nagsugo ug gipatawag niya si Jose. Ug dali siya nga gipagula nila gikan sa bilanggoan. Ug human siya makapamalbas ug makailis sa iyang mga bisti, miadto siya sa Paraon."
Genesis,41,15,"Ug ang Paraon miingon kang Jose, “Ako nagdamgo ug walay bisan usa nga makahubad sa kahulogan niini. Nakadungog ako ug balita mahitungod kanimo, nga kon ikaw makadungog ug mga damgo, makahimo ikaw sa paghubad sa kahulogan niini.”"
Genesis,41,16,"Ug si Jose mitubag sa Paraon, “Wala kini kanako, ang Dios mao ang maghatag sa maayo nga tubag ngadto sa Paraon.”"
Genesis,41,17,"Unya ang Paraon miingon kang Jose, “Sa akong damgo, nagtindog ako sa daplin sa suba."
Genesis,41,18,Mikawas gikan sa suba ang pito ka baka nga tambok ug nindot ug dagway ug sila nanibsib sa kasagbotan.
Genesis,41,19,"Ug dihay laing pito ka baka nga mikawas sunod kanila, daot, ngil-ad ug niwang kaayo. Sukad wala pa ako makakita ug sama niini ka ngil-ad sa tibuok nga yuta sa Ehipto."
Genesis,41,20,Ug ang mga baka nga niwang ug ngil-ad mikaon sa unang pito ka baka nga tambok.
Genesis,41,21,"Ug sa nakaon na nila sila, dili mailhan nga nakakaon sila niini kay ngil-ad man gihapon sila sama sa sinugdan. Niana nakamata ako."
Genesis,41,22,Unya nakita nako sa akong damgo nga dihay pito ka uhay nga himsog ug bus-ok nga mibuswak gikan sa usa ka punoan.
Genesis,41,23,"Ug dihay laing pito ka uhay nga kuyos, daot ug nalawos tungod sa hangin sa silangan, nga mibuswak sunod niini."
Genesis,41,24,Ug ang mga uhay nga niwang mikaon sa pito ka uhay nga nindot. Gisugilon ko kini sa mga maalamon apan walay usa nga makahubad sa kahulogan niini ngari kanako.”
Genesis,41,25,"Unya si Jose miingon sa Paraon, “Ang damgo sa Paraon usa lamang. Ang Dios nagpadayag ngadto sa Paraon sa angay niyang buhaton."
Genesis,41,26,Ang pito ka baka nga nindot nagkahulogan ug pito ka tuig ug ang mga uhay nga nindot nagkahulogan ug pito ka tuig; ang damgo usa lamang.
Genesis,41,27,"Ug ang pito ka baka nga niwang ug ngil-ad nga mikawas sunod niini nagkahulogan ug pito ka tuig, ug ang pito ka uhay nga walay unod ug nalawos tungod sa hangin sa silangan nagkahulogan ug pito ka tuig nga gutom."
Genesis,41,28,"Sama sa ako nang gisulti sa Paraon, ang Dios nagpadayag sa Paraon sa angay niyang buhaton."
Genesis,41,29,Moabot ang pito ka tuig sa dakong kadagaya sa tibuok nga yuta sa Ehipto.
Genesis,41,30,Apan human niana moabot ang pito ka tuig nga gutom ug ang tanan nga kadagaya malimtan sa yuta sa Ehipto ug ang gutom mout-ot sa yuta.
Genesis,41,31,Ug kadtong kadagaya dili na mahinumdoman tungod sa gutom nga mosunod nga hilabihan gayod.
Genesis,41,32,Ug tungod niini ang damgo gihimo sa makaduha nganha sa Paraon tungod kay ang maong butang gitakda sa Dios ug nga ang Dios maghimo niini sa dili madugay.
Genesis,41,33,"Busa, mangita karon ang Paraon ug usa ka tawo nga buotan ug maalamon ug ipahimutang siya ibabaw sa yuta sa Ehipto."
Genesis,41,34,Buhaton kini sa Paraon ug magpahiluna usab siya ug mga piniyalan ibabaw sa kayutaan ug sila magkuha sa ikalima nga bahin sa mga abot sa yuta sa Ehipto sulod sa pito ka tuig nga kadagaya.
Genesis,41,35,"Ug ipatigom nila ang tanan nga makaon niining maayong mga tuig nga moabot, ug ang trigo nga moabot tigomon nila ubos sa pagbuot sa Paraon alang sa pagkaon sa kalungsoran ug kini patipigan nimo kanila."
Genesis,41,36,"Ug ang pagkaon andamon alang sa kayutaan, tagana sa pito ka tuig nga gutom nga mahitabo sa yuta sa Ehipto aron ang yuta dili maut-ot tungod sa gutom.”"
Genesis,41,37,Ang maong sugyot nakapahimuot sa Paraon ug sa tanan niyang mga alagad.
Genesis,41,38,"Ug ang Paraon nag-ingon sa iyang mga alagad, “Makakaplag ba kaha kita ug usa ka tawo nga sama niini, nga kaniya anaa ang Espiritu sa Dios?”"
Genesis,41,39,"Busa ang Paraon miingon kang Jose, “Tungod kay ang Dios nagpahibalo kanimo niining tanan, walay si bisan kinsa nga hait ug salabotan ug maalamon nga sama kanimo."
Genesis,41,40,"Ikaw magmando sa akong panimalay ug sumala sa imong pulong, dumalahon nimo ang akong tibuok nga katawhan. Sa akong trono lamang nga ako labaw kanimo.”"
Genesis,41,41,"Ug ang Paraon miingon kang Jose, “Tan-awa, gipahiluna ko ikaw ibabaw sa tibuok nga yuta sa Ehipto.”"
Genesis,41,42,Unya gikuha sa Paraon ang singsing nga silyo gikan sa iyang kamot ug gisul-ob kini sa kamot ni Jose ug gibistihan siya sa mga panapton nga pinong lino ug gibutangan siya ug usa ka kuwentas nga bulawan sa iyang liog.
Genesis,41,43,"Ug gipasakay siya sa ikaduha nga karwahi sa hari ug sila naninggit sa atubangan niya, “Pangluhod kamo.” Ug gipahiluna siya ibabaw sa tibuok nga yuta sa Ehipto."
Genesis,41,44,"Dugang pa ang Paraon miingon kang Jose, “Ako mao ang Paraon, walay tawo nga makaisa sa iyang kamot o sa iyang tiil sa tibuok nga yuta sa Ehipto kon walay pagtugot nimo.”"
Genesis,41,45,Ug ang Paraon nagngalan kang Jose ug Zafenat-panea ug gihatag kaniya ingon nga asawa si Asenat nga anak ni Potifera ang pari sa On. Ug milibot si Jose sa yuta sa Ehipto.
Genesis,41,46,"Si Jose nagpanuigon ug 30 ka tuig sa pag-alagad niya sa Paraon, ang hari sa Ehipto. Ug si Jose mibiya sa atubangan sa Paraon ug milibot sa tibuok nga yuta sa Ehipto."
Genesis,41,47,"Ug panahon sa pito ka tuig sa kadagaya, ang yuta naghatag ug daghan kaayong abot."
Genesis,41,48,"Ug gitigom niya sulod sa pito ka tuig ang tanan nga makaon nga diha sa yuta sa Ehipto, ug gitigom kini sa mga kamalig sa kalungsoran. Iyang gitigom diha sa matag lungsod ang makaon sa kaumahan nga libot sa maong lungsod."
Genesis,41,49,"Ug gitigom ni Jose ang trigo nga hilabihan ka daghan, sama sa balas sa dagat, hangtod nga wala na siya magtakos niini kay dili na gayod matakos."
Genesis,41,50,"Ug nangatawo kang Jose ang duha ka anak nga lalaki sa wala pa moabot ang tuig sa gutom. Sila gipanganak kaniya ni Asenat, nga anak ni Potifera nga pari sa On."
Genesis,41,51,"Ug gitawag ni Jose ang ngalan sa iyang kamagulangan ug Manases kay matod niya, “Gipalimtan sa Dios kanako ang tanan kong kalisdanan ug ang tibuok nga panimalay sa akong amahan.”"
Genesis,41,52,"Ug ang ikaduha ginganlan niya ug Efraim, “Kay ang Dios naghimo kanako nga mabungahon diha sa yuta sa akong kasakitan.”"
Genesis,41,53,Ug natapos ang pito ka tuig sa kadagaya didto sa yuta sa Ehipto.
Genesis,41,54,"Ug misugod pag-abot ang pito ka tuig nga gutom sumala sa giingon ni Jose. Ug dihay gutom sa tanan nga kayutaan, apan sa tibuok nga yuta sa Ehipto dihay pagkaon."
Genesis,41,55,"Ug sa diha nga ang gutom gibati sa tibuok yuta sa Ehipto, ang katawhan mituaw ngadto sa Paraon alang sa pagkaon. Ug ang Paraon miingon ngadto sa tanan nga mga Ehiptohanon, “Pangadto kamo kang Jose ug buhata ninyo ang iyang isulti kaninyo.”"
Genesis,41,56,"Ug sa diha nga ang gutom milukop na sa tibuok nga yuta, gibuksan ni Jose ang tanan nga kamalig ug gibaligyaan niya ang mga Ehiptohanon, kay dako kaayo ang gutom sa yuta sa Ehipto."
Genesis,41,57,"Ug ang tibuok kalibotan miadto sa Ehipto aron sa pagpamalit ug trigo gikan kang Jose, kay sa tibuok nga kalibotan milukop na ang gutom."
Genesis,42,1,"Unya nahibaloan ni Jacob nga may trigo didto sa Ehipto ug miingon siya sa iyang mga anak, “Nganong nagtinan-away man kamo?”"
Genesis,42,2,"Ug siya miingon, “Nakadungog ako nga sa Ehipto adunay trigo. Pangadto kamo ug pamalit kamo ug pagkaon didto alang kanato aron kita mabuhi ug dili mangamatay.”"
Genesis,42,3,Busa ang napulo ka igsoon ni Jose miadto sa Ehipto aron sa pagpalit ug trigo gikan didto.
Genesis,42,4,Apan si Benjamin nga igsoon ni Jose wala ipadala ni Jacob uban sa iyang mga igsoon kay nahadlok siya nga may moabot kaniya nga kadaot.
Genesis,42,5,"Busa ang mga anak ni Israel miadto aron sa pagpalit ug trigo kuyog niadtong uban nga miadto, kay ang gutom miabot sa yuta sa Canaan."
Genesis,42,6,"Niadtong panahona si Jose maoy gobernador sa yuta, siya mao ang nagbaligya sa pagkaon ngadto sa tanang katawhan sa yuta. Ug ang mga igsoong lalaki ni Jose nangabot, ug miyukbo atubangan kaniya ug ang ilang mga nawong paatubang sa yuta."
Genesis,42,7,"Ug si Jose nakakita sa iyang mga igsoon ug siya nakaila kanila apan gipakasama niya sila sa langyaw ug nagsulti kanila nga walay kalumo. Miingon siya, “Diin kamo gikan?” Sila miingon, “Gikan kami sa yuta sa Canaan ug mopalit unta kami ug pagkaon.”"
Genesis,42,8,Ug sa ingon si Jose nakaila sa iyang mga igsoon apan sila wala makaila kaniya.
Genesis,42,9,"Ug nahinumdom si Jose sa mga damgo nga iyang gidamgo mahitungod kanila ug siya miingon kanila, “Mga tigpaniid kamo, mianhi kamo aron sa pagpaniid unsay kahuyang sa nasod.”"
Genesis,42,10,"Ug sila miingon kaniya, “Dili intawon among agalon, ang imong mga ulipon mianhi aron sa pagpalit ug pagkaon."
Genesis,42,11,"Kaming tanan mga anak sa usa ka tawo. Kami mga tawo nga matinud-anon, ang imong mga ulipon dili gayod mga tigpaniid.”"
Genesis,42,12,"Ug siya miingon kanila, “Dili! Ang inyong gianhi mao gayod ang pagpaniid unsay kahuyang sa nasod.”"
Genesis,42,13,"Ug sila miingon, “Kami nga imong mga ulipon, napulo ug duha ka magsoon, mga anak sa usa ka tawo sa Canaan. Ug tan-awa, ang kamanghoran namo atua karon kauban sa among amahan ug ang usa wala na.”"
Genesis,42,14,"Ug si Jose miingon kanila, “Mao gayod kana sama sa akong giingon nga mga tigpaniid kamo."
Genesis,42,15,"Tungod niini sulayan kamo, tungod sa kinabuhi sa Paraon, dili kamo makabiya dinhi gawas kon moanhi ang inyong kamanghoran nga igsoon."
Genesis,42,16,"Sugoa ang usa kaninyo ug ipakuha ang inyong igsoon nga lalaki ug magpabilin kamo sa bilanggoan aron masuta ang inyong mga pulong kon adunay kamatuoran diha kaninyo, kay kon dili, tungod sa kinabuhi sa Paraon kamo mga tigpaniid gayod.”"
Genesis,42,17,Ug silang tanan iyang gibutang sa bilanggoan sulod sa tulo ka adlaw.
Genesis,42,18,"Sa ikatulo nga adlaw si Jose miingon kanila, “Buhata ninyo kini ug mabuhi kamo kay ako may kahadlok sa Dios."
Genesis,42,19,"Kon kamo mga tawo nga matinud-anon, ibilin ang usa sa inyong mga igsoon ingon nga binilanggo sa balay nga gibutangan kaninyo. Apan panglakaw kamo ug pagdala kamo ug trigo alang sa kagutom sa inyong mga panimalay."
Genesis,42,20,"Ug dad-a ninyo dinhi kanako ang inyong igsoon nga kamanghoran. Sa ingon niana, masuta ang inyong mga pulong ug dili kamo mangamatay.” Ug gibuhat nila kini."
Genesis,42,21,"Unya miingon sila sa usa ug usa, “Matuod gayod nga kita nakasala batok sa atong igsoon kay nakita nato ang kapaitan sa iyang kalag sa pagpangaliyupo niya kanato apan wala kita mamati kaniya, tungod niana miabot kanato kining maong kapaitan.”"
Genesis,42,22,"Ug si Ruben mitubag kanila, “Wala ba ako magsulti kaninyo, ‘Ayaw kamo pagpakasala batok sa bata?’ Apan wala gayod kamo mamati. Busa karon, ang iyang dugo gipaningil na.”"
Genesis,42,23,Ug sila wala mahibalo nga si Jose nakasabot kanila kay dihay tighubad uban kanila.
Genesis,42,24,Ug siya mibiya kanila ug mihilak ug unya siya mibalik kanila ug misulti kanila. Ug iyang gikuha si Simeon ug gigapos niya siya sa atubangan sa ilang mga mata.
Genesis,42,25,Unya si Jose nagsugo nga pun-on ang ilang mga sudlanan sa trigo ug ipauli ang salapi sa matag usa diha sa iyang sako ug hatagan sila ug balon alang sa ilang panaw. Ug kini gibuhat ngadto kanila.
Genesis,42,26,Unya ilang gikarga ang ilang trigo sa ilang mga asno ug mibiya sila gikan didto.
Genesis,42,27,"Ug sa diha nga ang usa kanila miabli sa iyang sako aron sa paghatag ug makaon sa iyang asno didto sa abotanan, nakita niya ang iyang salapi nga diha sa baba sa iyang sako."
Genesis,42,28,"Ug miingon siya sa iyang mga igsoon, “Ang akong salapi giuli kanako ug tan-awa, ania pa sa akong sako!” Ug tungod niini gikulbaan sila ug miatubang sa usa ug usa nga nagkurog ug nag-ingon, “Unsa ba kining gibuhat sa Dios kanato?”"
Genesis,42,29,"Sa pag-abot nila kang Jacob nga ilang amahan didto sa yuta sa Canaan, gisuginlan nila siya sa tanan nga nahitabo kanila nga nag-ingon,"
Genesis,42,30,"“Ang tawo, ang agalon sa yuta, nagsulti kanamo nga walay kalumo ug kami gipasanginlan niya nga mga tigpaniid niadtong yutaa."
Genesis,42,31,"Apan kami miingon kaniya, ‘Kami mga tawo nga matinud-anon, dili gayod kami mga tigpaniid."
Genesis,42,32,"Kami napulo ug duha ka magsoon nga anak sa among amahan, ang usa wala na ug ang kamanghoran atua sa among amahan sa yuta sa Canaan.’"
Genesis,42,33,"Ug ang tawo, ang agalon sa yuta miingon kanamo, ‘Niini masuta nako kon kamo mga tawo nga matinud-anon: ibilin ninyo kanako ang usa sa inyong mga igsoon, ug pagdala kamo ug pagkaon alang sa gutom sa inyong mga panimalay, ug panglakaw kamo."
Genesis,42,34,Ug dad-a ninyo nganhi kanako ang inyong igsoon nga kamanghoran. Unya masayod ako nga kamo dili mga tigpaniid kondili mga tawo nga matinud-anon. Sa ingon niini ihatag nako kaninyo ang inyong igsoon ug magpatigayon kamo sa yuta.’ ”
Genesis,42,35,"Ug sa dihang gihabwaan nila ang ilang mga sako, nakita nila diha sa tagsatagsa nila ka sako ang ilang putos sa salapi. Ug sa diha nga sila ug ang ilang amahan nakakita sa ilang mga putos sa salapi, nangahadlok sila."
Genesis,42,36,"Unya ang ilang amahan nga si Jacob miingon kanila, “Gikuha ninyo kanako ang akong mga anak. Si Jose wala na ug si Simeon wala na usab ug si Benjamin dad-on ninyo. Kining tanan miabot kanako.”"
Genesis,42,37,"Busa si Ruben misulti sa iyang amahan nga nag-ingon, “Patya ang akong duha ka anak nga lalaki kon siya dili nako ibalik kanimo. Itugyan siya sa akong kamot ug siya ibalik nako kanimo.”"
Genesis,42,38,"Apan siya miingon, “Dili molugsong uban kaninyo ang akong anak kay ang iyang igsoon patay na ug siya na lamang ang nahibilin. Ug kon mahitabo kaniya ang kadaot sa dalan nga inyong laktan, kamo naghatod sa ubanon nakong ulo nga puno sa kasakit ngadto sa Sheol.”"
Genesis,43,1,Ug ang gutom hilabihan ka dako didto sa yuta.
Genesis,43,2,"Ug sa nahurot na nila pagkaon ang trigo nga gidala nila gikan sa Ehipto, ang ilang amahan miingon kanila, “Balik kamo didto ug pamalit kamo alang kanato ug diyotay nga pagkaon.”"
Genesis,43,3,"Apan si Juda miingon kaniya, “Ang tawo nagpahayag gayod kanamo nga nag-ingon, ‘Dili na kamo makakita sa akong nawong gawas kon ang inyong igsoon nga lalaki uban kaninyo.’"
Genesis,43,4,"Kon ipadala nimo ang among igsoon uban kanamo, moadto kami ug ikaw palitan namo ug pagkaon."
Genesis,43,5,"Apan kon dili nimo siya ipadala, dili kami mangadto kay ang tawo miingon kanamo, ‘Dili kamo makakita sa akong nawong gawas kon ang inyong igsoon uban kaninyo.’ ”"
Genesis,43,6,"Ug miingon si Israel, “Ngano ba nga gibuhatan man ako ninyo sa hilabihan ka daotan, sa pagtug-an sa tawo nga kamo aduna pay usa ka igsoon nga lalaki?”"
Genesis,43,7,"Ug sila mitubag, “Ang tawo nangutana pag-ayo kanamo mahitungod kanamo ug sa among mga kadugo, nga nag-ingon, ‘Buhi pa ba ang inyong amahan? Aduna pa ba kamoy lain nga igsoon nga lalaki?’ Ug kami mihatag kaniya sa tubag sa maong pangutana. Nahibalo ba kami nga siya moingon, ‘Paanhia ninyo ang inyong igsoon’?”"
Genesis,43,8,"Unya miingon si Juda kang Israel nga iyang amahan, “Ipadala uban kanako ang bata ug mangandam kami ug mangadto aron mabuhi kita ug dili mangamatay, ikaw ug ang among mga anak nga gagmay."
Genesis,43,9,"Ako maoy magpasalig alang kaniya, sa akong kamot ikaw maningil kaniya nga kon dili nako siya ikauli kanimo ug ikabutang sa imong atubangan, sad-an ako batok kanimo hangtod sa kahangtoran."
Genesis,43,10,"Kon wala pa unta kami maglangan, nakabalik na unta kami karon sa makaduha.”"
Genesis,43,11,"Unya si Israel nga ilang amahan miingon kanila, “Kon mao na gayod kini, buhata kana ninyo. Pagdala kamo sa labing maayong bunga sulod sa inyong mga sudlanan ug dad-i ninyo kadtong tawo ug usa ka gasa, diyotay nga haplas ug diyotay nga dugos, mga lamas humot nga tagok sa kahoy ug mira, mga pistasio ug mga almendras."
Genesis,43,12,Pagdala kamo ug duha ka pilo nga salapi ug dad-a pagbalik ang inuli nga salapi diha sa mga baba sa inyong mga sako. Tingali kadto usa ka sayop.
Genesis,43,13,Dad-a usab ninyo ang inyong igsoon ug pangandam kamo ug adto kamo pag-usab niadtong tawhana.
Genesis,43,14,"Ug ang Dios nga Labing Gamhanan maghatag ug kaluoy kaninyo sa atubangan niadtong tawhana, aron iyang buhian kaninyo ang usa ninyo ka igsoon ug si Benjamin. Kon ako mawad-an sa akong mga anak, ako magbangutan gayod.”"
Genesis,43,15,"Busa ang mga lalaki mikuha ug gasa, ug gidala nila ang salapi nga duha ka pilo ang gidaghanon ug si Benjamin, ug nangandam sila ug miadto sa Ehipto ug nangatubang sila kang Jose."
Genesis,43,16,"Sa pagkakita ni Jose kang Benjamin uban kanila, miingon siya sa tinugyanan sa iyang balay, “Pasudla sa balay kanang mga tawhana ug pag-ihaw ug paghikay didto, kay kining mga tawhana maniudto uban kanako.”"
Genesis,43,17,Ug gibuhat sa tawo ang gisugo ni Jose ug gipasulod niya ang mga tawo sa balay ni Jose.
Genesis,43,18,"Ug ang mga tawo nangahadlok kay gidala man sila ngadto sa balay ni Jose ug sila miingon, “Tungod sa salapi nga giuli sa atong mga sako kaniadto, kita gidala nila dinhi aron siya makakaplag ug higayon batok kanato ug himoon kitang mga ulipon ug sakmiton ang atong mga asno.”"
Genesis,43,19,"Busa miduol sila sa tinugyanan sa balay ni Jose ug sila nakigsulti kaniya didto sa pultahan sa balay,"
Genesis,43,20,"ug miingon, “Akong agalon, kami mianhi na sa una aron sa pagpalit ug pagkaon."
Genesis,43,21,"Ug sa pag-abot namo sa abotanan, giablihan namo ang among mga sako, ug nakita ang tagsatagsa namo ka salapi diha sa baba sa iyang sako, ang among salapi nga takdo gayod sa timbang. Ug gidala namo kini pag-usab uban kanamo."
Genesis,43,22,Nagdala usab kami ug lain nga salapi aron sa pagpalit ug pagkaon. Kami wala mahibalo kon kinsa ang nagbutang sa among salapi sa among mga sako.”
Genesis,43,23,"Ug siya mitubag, “Ang kalinaw maanaa kaninyo, ayaw kamo kahadlok, ang inyong Dios ug ang Dios sa inyong amahan naghatag kaninyo ug bahandi sa inyong mga sako. Ang inyong salapi ania kanako.” Ug si Simeon iyang gidala ngadto kanila."
Genesis,43,24,"Sa dihang gipasulod niadtong tawhana ang mga tawo ngadto sa balay ni Jose ug sila gihatagan niya ug tubig ug nanghugas sa ilang mga tiil ug gihatagan ug makaon ang ilang mga asno,"
Genesis,43,25,"ilang giandam ang gasa alang sa pag-abot ni Jose sa udto, kay sila nakadungog nga sila mangaon didto."
Genesis,43,26,"Sa dihang miabot na si Jose sa balay, ilang gidala kaniya sa sulod sa balay ang mga gasa nga diha kanila ug miyukbo sila kaniya ngadto sa yuta."
Genesis,43,27,"Ug siya nangutana kanila mahitungod sa ilang kahimtang ug miingon, “Ang inyong amahan, ang tigulang nga giingon ninyo, maayo ba siya? Buhi pa ba siya?”"
Genesis,43,28,"Ug sila miingon, “Ang imong ulipon nga among amahan maayo man, buhi pa siya.” Ug miduko sila sa paghatag ug katahoran."
Genesis,43,29,"Ug sa dihang giyahat niya ang iyang mga mata nakita niya si Benjamin nga iyang igsoon nga anak sa iyang inahan ug miingon, “Mao ba kini ang inyong igsoon nga kamanghoran nga inyong gisugilon kanako? Ang Dios maluoy kanimo, akong anak.”"
Genesis,43,30,"Unya si Jose midali pagbiya kay ang iyang kasingkasing nangandoy alang sa iyang igsoon, ug nangita siya ug dapit aron sa paghilak. Ug misulod siya sa iyang lawak ug mihilak siya didto."
Genesis,43,31,"Ug gihilam-osan niya ang iyang nawong ug migula siya sa gawas ug gipugngan niya ang iyang kaugalingon ug siya miingon, “Idulot ninyo ang pagkaon.”"
Genesis,43,32,"Ug siya gidulotan nila nga siya ra, ug sila gidulotan usab nga sila ra, ug ang mga Ehiptohanon nga nagkaon uban kaniya gilain usab pagdulot kay ang mga Ehiptohanon dili mahimong makigsalo ug pagkaon uban sa mga Hebreo kay kana usa ka butang nga dulumtanan alang sa mga Ehiptohanon."
Genesis,43,33,"Ug nanglingkod sila sa iyang atubangan: ang magulang sa iyang pagkamagulang ug ang manghod sa iyang pagkamanghod, ug ang mga tawo nanghibulong nga nagtinan-away sa usa ug usa."
Genesis,43,34,Ug siya mikuha ug pagkaon sa iyang atubangan nga gipahat kanila apan ang pahat ni Benjamin lima ka bahin labaw kay kang bisan kinsa kanila. Ug nanginom sila ug naglipay uban kaniya.
Genesis,44,1,"Unya nagsugo si Jose sa tinugyanan sa iyang balay, “Pun-a sa mga pagkaon ang mga sako niining mga tawhana, kutob sa ilang madala, ug ibutang ang salapi sa tagsatagsa diha sa baba sa iyang sako."
Genesis,44,2,"Ug ibutang ang akong kupa, ang kupa nga plata, diha sa baba sa sako sa kamanghoran, lakip ang iyang salapi nga gibayad alang sa trigo.” Ug gibuhat niya kini sumala sa giingon ni Jose."
Genesis,44,3,"Sa pagbanagbanag na sa kabuntagon, ang mga tawo gipalakaw, sila ug ang ilang mga asno."
Genesis,44,4,"Sa dihang migula na sila sa lungsod, sa dili pa sila layo, miingon si Jose sa tinugyanan niya, “Tindog ug apasa kadtong mga tawo. Ug kon maapsan na nimo sila, ingna sila, ‘Nganong gibaslan ninyo ug daotan ang maayo? Nganong gikawat ninyo ang akong kupa nga plata?"
Genesis,44,5,Dili ba kini mao ang giimnan sa akong agalon ug pinaagi niini siya magtagna? Nagbuhat kamo ug daotan sa inyong paghimo sa ingon.’ ”
Genesis,44,6,Sa dihang naapsan niya sila iyang gisultihan sila niining mga pulonga.
Genesis,44,7,"Sila miingon kaniya, “Ngano ba nga nagsulti ang akong agalon niining mga pulonga? Ipahilayo sa imong mga ulipon ang pagbuhat niining mga butanga!"
Genesis,44,8,"Tan-awa, ang salapi nga among nakita sa baba sa among mga sako, gibalik namo pagdala kanimo gikan sa yuta sa Canaan. Busa unsaon man namo sa pagkawat ug plata o bulawan gikan sa balay sa imong agalon?"
Genesis,44,9,"Si bisan kinsa sa imong mga ulipon nga kaniya makaplagan ang kupa, mamatay siya ug bisan kami mahimong ulipon sa akong agalon.”"
Genesis,44,10,"Siya miingon, “Karon matuman ang inyong mga pulong. Kaniya nga makaplagan ang kupa, siya mag-alagad kanako ug kamo dili pakasad-on.”"
Genesis,44,11,Unya gidali nila sa pagkanaog ang tagsatagsa nila ka sako ngadto sa yuta ug giablihan sa matag usa ang iyang sako.
Genesis,44,12,Ug gipangita niya sugod sa kamagulangan ug natapos sa kamanghoran. Ug ang kupa nakit-an sa sako ni Benjamin.
Genesis,44,13,"Unya gipanggisi nila ang ilang mga bisti ug gikarga sa matag usa ang iyang sako ngadto sa iyang asno, ug namalik sila sa lungsod."
Genesis,44,14,"Sa dihang si Juda ug ang iyang mga igsoon miabot sa balay ni Jose, didto pa siya ug sila mihapa sa yuta sa atubangan niya."
Genesis,44,15,"Si Jose miingon kanila, “Unsa bang buhata kini nga gibuhat ninyo? Wala ba kamo mahibalo nga ang tawo nga sama kanako makahimo sa pagtagna?”"
Genesis,44,16,"Unya si Juda miingon, “Unsa man ang isulti namo sa akong agalon? Unsay among ipamulong? O unsaon man namo sa paglingkawas sa sala? Ang kasal-anan sa imong mga ulipon nakita sa Dios. Tan-awa, kami mga ulipon sa akong agalon, kami ug siya usab nga sa iyang kamot nakit-an ang kupa.”"
Genesis,44,17,"Apan siya miingon, “Dili mahitabo nga buhaton nako kana. Ang tawo nga kaniya nakit-an ang kupa, siya maulipon nako apan mahitungod kaninyo, lakaw kamo nga malinawon ngadto sa inyong amahan.”"
Genesis,44,18,"Unya si Juda miduol kaniya ug miingon, “O akong agalon, naghangyo ako kanimo nga pasultihon nimo ako ug usa ka pulong sa mga igdulungog sa akong agalon, ug ayaw papasilaoba ang imong kasuko batok sa imong ulipon kay ikaw sama sa Paraon."
Genesis,44,19,"Ang akong agalon nangutana sa iyang mga ulipon nga nag-ingon, ‘Aduna ba kamoy amahan o igsoon nga lalaki?’"
Genesis,44,20,"Ug kami miingon sa akong agalon, ‘Kami adunay amahan nga tigulang ug usa ka batan-on nga igsoon nga natawo kaniya sa iyang pagkatigulang, ug ang iyang usa ka igsoon nga lalaki patay na, ug ang bata na lamang ang nahibilin nga anak sa iyang inahan, ug ang iyang amahan nagpangga kaniya.’"
Genesis,44,21,"Ug ikaw miingon sa imong mga ulipon, ‘Dad-a siya nganhi kanako aron ako makakita kaniya.’"
Genesis,44,22,"Kami miingon sa akong agalon, ‘Ang batan-on dili makabiya sa iyang amahan kay kon siya mobiya kaniya, ang iyang amahan mamatay.’"
Genesis,44,23,"Unya ikaw miingon sa imong mga ulipon, ‘Kon ang inyong kamanghoran dili makaanhi uban kaninyo, dili na gayod kamo makakita sa akong nawong.’"
Genesis,44,24,"Ug sa pag-abot namo sa among amahan nga imong ulipon, gisugilon namo kaniya ang mga pulong sa akong agalon."
Genesis,44,25,"Unya miingon ang among amahan, ‘Balik kamo sa pagpalit ug diyotay nga pagkaon.’"
Genesis,44,26,"Ug kami miingon, ‘Dili kami makahimo sa pag-adto. Kon ang among igsoon nga kamanghoran mouban kanamo, moadto kami kay kami dili makakita sa nawong sa tawo gawas kon makauban kanamo ang among igsoon nga kamanghoran.’"
Genesis,44,27,"Unya ang imong ulipon nga akong amahan miingon kanamo, ‘Kamo nahibalo nga duha ra ang gipanganak sa akong asawa alang kanako."
Genesis,44,28,Ug ang usa nahimulag gikan kanako ug ako nagtuo nga gikuniskunis na gayod siya ug hangtod karon ako wala makakita kaniya.
Genesis,44,29,"Kon kuhaon usab ninyo kini sa akong atubangan ug mahitabo kaniya ang kadaotan, ihatod ninyo ang akong mga buhok nga ubanon uban ang kasakit ngadto sa Sheol.’"
Genesis,44,30,"Busa karon, kon moabot ako sa imong ulipon nga akong amahan ug dili uban kanamo ang batan-on, kay ang iyang kinabuhi nabugkos sa bata,"
Genesis,44,31,"mahitabo nga kon dili niya makita ang bata uban kanamo, mamatay siya ug ang imong mga ulipon maghatod sa mga buhok nga ubanon sa imong ulipon nga among amahan uban ang kasakit ngadto sa Sheol."
Genesis,44,32,"Kay ang imong ulipon migikan nga maoy nagpasalig alang sa bata ngadto sa akong amahan nga nag-ingon, ‘Kon siya dili nako ikabalik kanimo, ako ang pakasad-on sa akong amahan sa tibuok nakong kinabuhi.’"
Genesis,44,33,"Busa karon, naghangyo ako kanimo, nga magpabilin karon ang imong ulipon puli sa bata aron sa pagpaulipon sa akong agalon, ug papaulia ang bata uban sa iyang mga igsoon."
Genesis,44,34,Kay unsaon man nako sa pag-adto sa akong amahan kon wala ang bata uban kanako? Ako nahadlok nga makakita ako sa kadaotan nga mahitabo sa akong amahan.”
Genesis,45,1,"Unya si Jose wala na makapugong sa iyang kaugalingon sa atubangan sa tanan nga diha sa iyang duol ug siya misinggit, “Papahawaa ninyo ang tanan.” Ug didto wala nay bisan kinsa nga nahibilin sa dihang si Jose nagpaila sa iyang kaugalingon ngadto sa iyang mga igsoon."
Genesis,45,2,Ug siya mihilak ug kusog ug nakadungog ang mga Ehiptohanon ug nakadungog usab ang panimalay sa Paraon.
Genesis,45,3,"Ug si Jose miingon sa iyang mga igsoon, “Ako mao si Jose, buhi pa ba ang akong amahan?” Apan ang iyang mga igsoon wala makatubag kaniya kay sila nangalisang sa iyang atubangan."
Genesis,45,4,"Busa si Jose miingon sa iyang mga igsoon, “Duol kamo kanako.” Ug sila miduol. Ug siya miingon, “Ako mao si Jose nga inyong igsoon nga inyong gibaligya sa Ehipto."
Genesis,45,5,"Ug karon, ayaw ninyo ikasubo o ikasuko sa inyong kaugalingon nga ako gibaligya ninyo dinhi kay ang Dios nagpadala kanako sa pag-una kaninyo aron sa pagpatunhay sa kinabuhi."
Genesis,45,6,Kay ang gutom ania sa yuta duha na karon ka tuig ug may nahibilin pa nga lima ka tuig nga walay pagdaro o pag-ani.
Genesis,45,7,Ug ang Dios nagpadala kanako una kaninyo aron sa pagpatunhay kaninyo ingon nga salin dinhi sa yuta ug aron daghan ang mabuhi alang kaninyo.
Genesis,45,8,"Busa dili kamo ang nagpadala kanako dinhi, kondili ang Dios ug siya naghimo kanako nga amahan sa Paraon ug agalon sa tibuok niya nga panimalay ug tigmando sa tibuok nga yuta sa Ehipto."
Genesis,45,9,"Pagdali kamo ug adtoa ang akong amahan ug ingna ninyo siya, ‘Mao kini ang giingon sa imong anak nga si Jose, “Ang Dios naghimo kanako nga agalon sa tibuok Ehipto. Dali ngari kanako. Ayaw pagdugay."
Genesis,45,10,"Ikaw mopuyo sa yuta sa Gosen, ug ikaw mahiduol kanako, ikaw ug ang imong mga anak ug ang mga anak sa imong mga anak, ang imong mga panon ug ang imong kahayopan ug ang tanan nga imo."
Genesis,45,11,"Ug didto ako magsangkap kanimo kay may nahibilin pa nga lima ka tuig sa gutom, tingali unya ug mahutdan ikaw ug ang imong panimalay ug ang tanan nga imo.” ’"
Genesis,45,12,"Ug karon ang inyong mga mata nakakita, ug ang mga mata sa akong igsoon nga si Benjamin nga ang akong baba mao ang nagsulti kaninyo."
Genesis,45,13,Busa kinahanglang isugilon ninyo sa akong amahan ang tibuok nakong himaya sa Ehipto ug ang tanan nga inyong nakita. Pagdali kamo ug dad-a ninyo dinhi kanako ang akong amahan.”
Genesis,45,14,Ug migakos siya sa liog ni Benjamin nga iyang igsoon ug mihilak siya ug si Benjamin usab mihilak nga naggakos diha sa iyang liog.
Genesis,45,15,"Ug mihalok siya sa tanan niyang mga igsoon ug mihilak tungod kanila, ug human niini nakigsulti kaniya ang iyang mga igsoon."
Genesis,45,16,"Sa diha nga ang balita miabot sa balay sa Paraon, “Ang mga igsoon ni Jose miabot,” kini nakapahimuot pag-ayo sa Paraon ug sa iyang mga ulipon."
Genesis,45,17,"Ug miingon ang Paraon kang Jose, “Ingna ang imong mga igsoon, ‘Buhata ninyo kini: kargahi ninyo ang inyong mga hayop ug lakaw kamo, pauli sa yuta sa Canaan,"
Genesis,45,18,"ug kuhaa ninyo ang inyong amahan, ug ang inyong mga panimalay, ug anhi kamo ug ako maghatag kaninyo sa labing maayo nga yuta sa Ehipto ug magkaon kamo sa kinatambokan sa yuta.’"
Genesis,45,19,"Gisugo usab ikaw sa pag-ingon, ‘Buhata ninyo kini. Pagdala kamo ug mga sakyanan gikan sa yuta sa Ehipto alang sa inyong mga anak ug sa inyong mga asawa. Kuhaa ninyo ang inyong amahan ug anhi kamo."
Genesis,45,20,"Ug ayaw paghunahuna sa inyong mga katigayonan, kay ang labing maayo sa tibuok nga yuta sa Ehipto inyo.’ ”"
Genesis,45,21,Ug ang mga anak ni Israel mihimo niini. Ug gihatagan sila ni Jose ug mga sakyanan sumala sa sugo sa Paraon ug sila gihatagan niya ug makaon alang sa ilang panaw.
Genesis,45,22,Sa matag usa kanila mihatag siya ug mga ilisan nga bisti ug kang Benjamin mihatag siya ug tulo ka gatos ka siklo nga plata ug lima ka maayong bisti.
Genesis,45,23,"Sa iyang amahan siya nagpadala ug napulo ka asno nga laki nga gikargahan ug mga maayong butang sa Ehipto, ug napulo ka asno nga baye nga gikargahan ug trigo, ug pan ug pagkaon alang sa iyang amahan diha sa dalan."
Genesis,45,24,"Busa iyang gipalakaw ang iyang mga igsoon, ug sa paggikan niya siya miingon kanila, “Ayaw kamo pag-away sa dalan.”"
Genesis,45,25,Ug mitungas sila gikan sa Ehipto ug miabot sa yuta sa Canaan ngadto kang Jacob nga ilang amahan.
Genesis,45,26,"Ug sila misugilon kaniya, “Si Jose buhi pa ug siya mao ang tigmando sa tibuok nga yuta sa Ehipto.” Ug ang iyang kasingkasing naluya, kay siya wala motuo kanila."
Genesis,45,27,"Apan sa dihang gisugilon nila kaniya ang tanan nga mga pulong ni Jose nga iyang gisulti kanila ug nakita niya ang mga sakyanan nga gipadala ni Jose aron sa pagdala kaniya, ang espiritu ni Jacob nga ilang amahan nadasig pag-usab."
Genesis,45,28,"Unya si Israel miingon, “Igo na kini, si Jose nga akong anak buhi pa diay, ako moadto ug motan-aw kaniya sa dili pa ako mamatay.”"
Genesis,46,1,Busa migikan si Israel uban sa tanan nga iyaha ug miabot sa Beer-seba ug naghalad siya ug mga halad alang sa Dios sa iyang amahan nga si Isaac.
Genesis,46,2,"Ug ang Dios misulti kang Israel pinaagi sa mga panan-awon nianang pagkagabii ug miingon, “Jacob, Jacob.” Ug siya miingon, “Ania ako.”"
Genesis,46,3,"Unya siya miingon, “Ako mao ang Dios, ang Dios sa imong amahan. Ayaw kahadlok sa pag-adto sa Ehipto kay didto himoon ko ikaw nga usa ka dakong nasod."
Genesis,46,4,Ako moadto uban kanimo ngadto sa Ehipto ug ako usab magdala kanimo pagbalik. Ug ang kamot ni Jose maoy magtak-op sa imong mga mata.”
Genesis,46,5,Unya si Jacob mibiya gikan sa Beer-seba. Gidala sa mga anak ni Israel ang ilang amahan nga si Jacob ug ang ilang mga anak ug ang ilang mga asawa pinaagi sa mga sakyanan nga gipadala sa Paraon aron sakyan nila.
Genesis,46,6,"Gidala usab nila ang ilang kahayopan ug ang ilang katigayonan nga nahipos gikan sa yuta sa Canaan ug miadto sila sa Ehipto, si Jacob ug ang tanan niyang kaliwatan uban kaniya."
Genesis,46,7,"Ang iyang mga anak nga lalaki, ug mga apo nga lalaki uban kaniya, ang iyang mga anak nga babaye, ug ang mga apo nga babaye ug tanan niya nga mga kaliwat iyang gidala uban kaniya ngadto sa Ehipto."
Genesis,46,8,"Ug kini mao ang mga ngalan sa mga kaliwat ni Israel nga miadto sa Ehipto, si Jacob ug ang iyang mga anak nga lalaki. Si Ruben ang kamagulangan ni Jacob,"
Genesis,46,9,"ang mga anak nga lalaki ni Ruben: si Hanok, si Palu, si Hesron ug si Carmi."
Genesis,46,10,"Ang mga anak nga lalaki ni Simeon: si Jemuel, si Jamin, si Ohad, si Jakin, si Zohar ug si Shaul nga anak sa babaye nga Canaanhon."
Genesis,46,11,"Ang mga anak nga lalaki ni Levi: si Gerson, si Kohat ug si Merari."
Genesis,46,12,"Ang mga anak nga lalaki ni Juda: si Er, si Onan, si Sela, si Peres ug si Zera, apan si Er ug si Onan nangamatay didto sa yuta sa Canaan. Ug ang mga anak nga lalaki ni Peres mao si Hesron ug si Hamul."
Genesis,46,13,"Ug ang mga anak nga lalaki ni Isacar: si Tola, si Puva, si Iob ug si Simron."
Genesis,46,14,"Ang mga anak nga lalaki ni Zabulon: si Sered, si Elon ug si Jaleel."
Genesis,46,15,"Kini sila mao ang mga anak nga lalaki ni Lea nga iyang gipanganak alang kang Jacob didto sa Padan-aram uban sa iyang anak nga babaye nga si Dina. Ang iyang mga anak nga lalaki ug mga anak nga babaye, 33 ang tanan."
Genesis,46,16,"Ang mga anak nga lalaki ni Gad: si Zifeon, si Hagi, si Suni, si Esbon, si Eri, si Arodi ug si Areli."
Genesis,46,17,"Ang mga anak nga lalaki ni Aser: si Imna, si Isva, si Isvi, si Beria ug si Serah, ang igsoon nilang babaye. Ang mga anak nga lalaki ni Beria: si Heber ug si Malkiel."
Genesis,46,18,Kini sila mao ang mga anak nga lalaki ni Zilpa nga gihatag ni Laban sa iyang anak nga babaye nga si Lea ug kini sila iyang gipanganak alang kang Jacob. Ang tanan napulo ug unom ka tawo.
Genesis,46,19,Ang mga anak nga lalaki ni Raquel nga asawa ni Jacob: si Jose ug si Benjamin.
Genesis,46,20,Ug ang nangatawo kang Jose didto sa yuta sa Ehipto mao si Manases ug si Efraim. Sila gipanganak kaniya ni Asenat nga anak ni Potifera nga pari sa On.
Genesis,46,21,"Ug ang mga anak ni Benjamin mao si Bela, si Beker, si Asbel, si Gera, si Naaman, si Ehi, si Ros, si Mupim, si Hupim ug si Ared."
Genesis,46,22,"Kini sila mao ang mga anak nga lalaki ni Raquel nga nangatawo kang Jacob. Ang tanan, napulo ug upat ka tawo."
Genesis,46,23,Ang anak nga lalaki ni Dan: si Husim.
Genesis,46,24,"Ang mga anak nga lalaki ni Neftali: si Jazeel, si Guni, si Jeser ug si Silem."
Genesis,46,25,"Kini sila mao ang mga anak nga lalaki ni Bilha nga gihatag ni Laban kang Raquel nga anak niyang babaye, ug nanganak siya alang kang Jacob. Ang tanan pito ka tawo."
Genesis,46,26,"Ang tanan nga mga tawo nga miuban kang Jacob padulong sa Ehipto nga iyang kaugalingong kaliwat, walay labot ang mga asawa sa mga anak ni Jacob, ang tanan, 66 ka tawo."
Genesis,46,27,"Ug ang mga anak ni Jose nga nangatawo kaniya didto sa Ehipto, duha. Busa ang tanang tawo sa balay ni Jacob nga miabot ngadto sa Ehipto 70 ka buok."
Genesis,46,28,Ug iyang gipauna si Juda ngadto kang Jose aron maoy magtultol kaniya sa dalan ngadto sa Gosen. Ug miabot sila didto sa yuta sa Gosen.
Genesis,46,29,Ug gipaandam ni Jose ang iyang sakyanan ug miadto siya sa pagdawat kang Israel nga iyang amahan didto sa Gosen. Unya nagpaila siya sa iyang kaugalingon ngadto kang Jacob ug migakos sa liog sa iyang amahan ug mihilak sa igo nga kadugayon.
Genesis,46,30,"Unya si Israel miingon kang Jose, “Karon mosugot ako nga mamatay kay ako nakakita sa imong nawong, ug nahibalo nga ikaw buhi pa.”"
Genesis,46,31,"Ug si Jose miingon sa iyang mga igsoon nga lalaki ug sa panimalay sa iyang amahan, “Moadto ako ug magpahibalo sa Paraon ug moingon kaniya, ‘Ang akong mga igsoon ug ang panimalay sa akong amahan nga didto sa yuta sa Canaan mianhi kanako,"
Genesis,46,32,"ug ang mga tawo mga tigbantay sa mga karnero kay sila mga tig-atiman sa kahayopan. Ug ilang gidala ang ilang mga panon sa mga karnero ug ang ilang mga panon sa baka, ug ang tanan nga ila.’"
Genesis,46,33,"Sa diha nga ang Paraon magtawag kaninyo ug moingon siya, ‘Unsa ba ang inyong panginabuhi?’"
Genesis,46,34,"ingna ninyo, ‘Ang imong mga ulipon mga tig-atiman sa kahayopan sukad pa sa among pagkabata hangtod karon, kami ug ang among mga ginikanan,’ aron makapuyo kamo sa yuta sa Gosen kay ang tanan nga mga tigbantay sa karnero dulumtanan ngadto sa mga Ehiptohanon.”"
Genesis,47,1,"Unya si Jose miadto ug mipahibalo sa Paraon, “Ang akong amahan ug ang akong mga igsoon nga lalaki, ug ang ilang mga panon sa karnero ug ang ilang mga panon sa baka uban sa tanan nga ilang gipanag-iya, nangabot na gikan sa yuta sa Canaan, ug atua sila sa yuta sa Gosen.”"
Genesis,47,2,Ug sa iyang mga igsoon nagdala siya ug lima ka tawo ug iyang gipaatubang sa Paraon.
Genesis,47,3,"Ug ang Paraon miingon sa iyang mga igsoon, “Unsa ba ang inyong panginabuhi?” Ug sila miingon sa Paraon, “Ang imong mga ulipon, mga tigbantay sa mga karnero, sama sa among mga ginikanan.”"
Genesis,47,4,"Ug sila miingon sa Paraon, “Nanglangyaw kami niining yutaa kay wala nay masibsib ang mga panon sa mga karnero sa imong mga sulugoon kay ang gutom dako kaayo sa yuta sa Canaan. Busa, naghangyo kami karon kanimo, nga papuy-on unta ang imong mga sulugoon didto sa yuta sa Gosen.”"
Genesis,47,5,"Ug ang Paraon misulti kang Jose, “Ang imong amahan ug ang imong mga igsoon mianhi kanimo."
Genesis,47,6,"Ang yuta sa Ehipto anaa sa atubangan nimo, papuy-a sa labing maayong yuta ang imong amahan ug ang imong mga igsoon. Papuy-a sila sa yuta sa Gosen ug kon ikaw adunay nahibaloan nga takos nga tawo diha kanila, ibutang sila ingon nga piniyalan sa akong kahayopan.”"
Genesis,47,7,Unya gipasulod ni Jose ang iyang amahan ug iyang gipaatubang sa Paraon ug gipanalanginan ni Jacob ang Paraon.
Genesis,47,8,"Ug ang Paraon miingon kang Jacob, “Pila na bay imong panuigon?”"
Genesis,47,9,"Si Jacob mitubag sa Paraon, “Ang mga adlaw sa mga tuig sa akong pagpanaw, 130 ka tuig. Diyotay ug lisod ang mga adlaw sa mga tuig sa akong kinabuhi ug kini wala makaabot sa mga adlaw sa mga tuig sa akong katigulangan, sa mga adlaw sa ilang pagpanaw.”"
Genesis,47,10,Ug gipanalanginan ni Jacob ang Paraon ug mibiya siya sa atubangan niya.
Genesis,47,11,"Busa gipahiluna ni Jose ang iyang amahan ug ang iyang mga igsoon, ug iyang gihatag kanila ang usa ka katigayonan sa yuta sa Ehipto, sa labing maayo nga yuta, sa yuta ni Rameses sumala sa gisugo sa Paraon."
Genesis,47,12,Ug si Jose nagsangkap ug pagkaon sa iyang amahan ug sa iyang mga igsoon ug sa tanan sa panimalay sa iyang amahan sumala sa ilang mga banay.
Genesis,47,13,"Ug wala nay pagkaon sa tibuok nga yuta kay ang gutom hilabihan ka dako, nga tungod niana nag-antos ang yuta sa Ehipto ug ang yuta sa Canaan tungod sa gutom."
Genesis,47,14,Ug gitigom ni Jose ang tanan nga salapi nga nakita didto sa yuta sa Ehipto ug sa yuta sa Canaan tungod sa trigo nga ilang gipamalit ug gidala ni Jose ang salapi ngadto sa balay sa Paraon.
Genesis,47,15,"Ug sa dihang nahurot na ang salapi sa yuta sa Ehipto ug sa yuta sa Canaan, ang tanang mga Ehiptohanon midangop kang Jose nga nag-ingon, “Hatagi kami ug pagkaon. Nganong kinahanglang mangamatay kami sa imong atubangan? Nahurot na ang among salapi.”"
Genesis,47,16,"Ug si Jose mitubag, “Ihatag ninyo ang inyong kahayopan ug hatagan ko kamo agig baylo alang sa inyong kahayopan, kon nahurot na ang inyong salapi.”"
Genesis,47,17,"Ug ilang gidala ang ilang kahayopan ngadto kang Jose, ug si Jose mihatag kanila ug pagkaon baylo sa mga kabayo, sa mga panon sa karnero, sa mga baka, ug sa mga asno. Ug sila gihatagan niya ug pagkaon, baylo sa tanang kahayopan nila niadtong tuiga."
Genesis,47,18,"Ug sa natapos na ang tuig, miadto sila kaniya sa ikaduha nga tuig ug miingon sila kaniya, “Dili kami magtago sa among agalon nga ang among salapi nahurot na ug ang mga panon sa kahayopan iya na sa among agalon, wala nay nahibilin sa atubangan sa among agalon kondili ang among mga lawas ug ang among mga yuta na lamang."
Genesis,47,19,"Busa nganong kinahanglang mangamatay kami sa atubangan sa imong mga mata, kami ingon man ang among yuta? Palita kami ug ang among yuta baylo sa pagkaon, ug kami ug ang among yuta maulipon sa Paraon. Ug hatagi kami ug binhi aron mabuhi kami ug kami dili mangamatay ug aron dili mahimong awaaw ang yuta.”"
Genesis,47,20,Busa gipalit ni Jose ang tanang yuta sa Ehipto alang sa Paraon kay ang tanang Ehiptohanon namaligya sa ilang kayutaan kay ang gutom hilabihan gayod diha kanila ug ang yuta naiya sa Paraon.
Genesis,47,21,"Ug mahitungod sa katawhan, gihimo niya sila nga mga ulipon gikan sa usa ka tumoy sa Ehipto ngadto sa lain."
Genesis,47,22,Ang yuta sa mga pari lamang ang wala niya mapalit kay ang mga pari adunay bahin gikan sa Paraon ug sila nagkaon sa ilang bahin nga gihatag kanila sa Paraon. Tungod niana wala nila ikabaligya ang ilang yuta.
Genesis,47,23,"Unya si Jose miingon sa katawhan, “Tan-awa, gipalit ko kamo ug ang inyong yuta alang sa Paraon. Aniay binhi alang kaninyo ug pugsi ninyo ang yuta."
Genesis,47,24,"Ug sa panahon sa ting-ani ihatag ninyo ang ikalima nga bahin ngadto sa Paraon ug ang upat ka bahin inyo, alang sa inyong binhi sa yuta ug alang sa inyong pagkaon, ug alang kanila sa inyong mga panimalay ug aron makakaon ang inyong mga anak.”"
Genesis,47,25,"Ug sila mitubag, “Imong giluwas ang among kinabuhi, makapahimuot unta kini sa among agalon ug magpaulipon kami sa Paraon.”"
Genesis,47,26,"Busa gihimo kini ni Jose nga balaod mahitungod sa yuta sa Ehipto hangtod karon, nga ang Paraon maoy makaangkon sa ikalima nga bahin gawas lamang sa yuta sa mga pari nga wala maiya sa Paraon."
Genesis,47,27,"Ug si Israel nagpuyo sa yuta sa Ehipto, sa yuta sa Gosen. Ug sila nakapanag-iya niini, ug nagmabungahon sila ug nanaghan sa hilabihan gayod."
Genesis,47,28,"Ug si Jacob nagpuyo sa yuta sa Ehipto sulod sa napulo ug pito ka tuig, busa ang mga adlaw ni Jacob, ang mga tuig sa iyang kinabuhi, 147 ka tuig."
Genesis,47,29,"Ug sa nagkaduol na ang adlaw sa kamatayon ni Israel, iyang gitawag si Jose nga iyang anak ug giingnan, “Kon nakakaplag ako karon ug kahimuot sa imong mga mata, hangyoon ko ikaw, nga ibutang nimo ang imong kamot sa ilalom sa akong paa ug panaad nga magmaunongon ug magmatinud-anon ikaw kanako. Naghangyo ako kanimo nga ayaw ako ilubong sa Ehipto."
Genesis,47,30,"Apan papahulaya ako uban sa akong katigulangan, dad-a ako gawas sa Ehipto ug ilubong ako sa ilang lubnganan.” Ug siya mitubag, “Ako magbuhat sumala sa imong gisulti.”"
Genesis,47,31,"Ug siya miingon, “Panumpa kanako.” Ug siya nanumpa kaniya. Unya si Israel miyukbo didto sa ulohan sa iyang higdaanan."
Genesis,48,1,"Human niini si Jose giingnan, “Tan-awa, nasakit ang imong amahan.” Ug iyang gidala uban kaniya ang iyang duha ka anak nga lalaki nga si Manases ug si Efraim."
Genesis,48,2,"Ug kini gisugilon kang Jacob, “Ang imong anak nga si Jose mianhi kanimo.” Ug nanglimbasog si Israel sa iyang kaugalingon ug milingkod sa higdaanan."
Genesis,48,3,"Ug si Jacob miingon kang Jose, “Ang Dios nga Labing Gamhanan mipakita kanako didto sa Luz sa yuta sa Canaan ug gipanalanginan niya ako."
Genesis,48,4,"Ug siya miingon kanako, ‘Tan-awa, ikaw himoon nako nga mabungahon, ug ikaw akong padaghanon ug himoon nga usa ka panon sa mga katawhan. Ug ihatag ko kining yutaa sa imong mga kaliwat nga mosunod kanimo ingon nga panulundon nga dayon.’"
Genesis,48,5,"Ug karon ang imong duha ka anak nga lalaki nga nangatawo kanimo sa yuta sa Ehipto sa wala pa ako moanhi kanimo dinhi sa Ehipto, akoa sila. Si Efraim ug si Manases maakoa sama kang Ruben ug kang Simeon."
Genesis,48,6,"Ug ang mga anak nga matawo kanimo sunod kanila maimo. Sila tawgon pinaagi sa ngalan sa ilang mga igsoon, sumala sa ilang mga panulundon."
Genesis,48,7,"Kay sa paggikan nako sa Padan, nasubo ako kay namatay man si Raquel didto sa yuta sa Canaan, sa dalan nga dili na kaayo layo gikan sa Efrata. Ug gilubong nako siya didto sa dalan padulong sa Efrata nga mao ang Betlehem.”"
Genesis,48,8,"Sa dihang nakita ni Israel ang mga anak ni Jose, miingon siya, “Kinsa ba kini sila?”"
Genesis,48,9,"Ug si Jose miingon sa iyang amahan, “Sila ang akong mga anak nga gihatag sa Dios kanako dinhi.” Ug siya miingon, “Palihog, paduola sila karon kanako ug panalanginan nako sila.”"
Genesis,48,10,"Ug ang mga mata ni Israel lubog na tungod sa katigulang, ug halap na siya. Ug sila gipaduol kaniya, ug mihalok siya kanila ug iyang gigakos sila."
Genesis,48,11,"Ug si Israel miingon kang Jose, “Wala na ako maghunahuna nga makakita pa sa imong nawong apan, tan-awa, gitugot sa Dios kanako nga makakita usab sa imong mga anak.”"
Genesis,48,12,Ug sila gikuha ni Jose gikan sa iyang mga tuhod ug giyukbo niya ang iyang kaugalingon ngadto sa yuta.
Genesis,48,13,"Ug silang duha gikuha ni Jose, si Efraim diha sa iyang tuo, dapit sa wala ni Israel ug si Manases sa iyang wala dapit sa tuo ni Israel, ug sila gipaduol kaniya."
Genesis,48,14,"Unya gituy-od ni Israel ang iyang kamot nga tuo, ug gibutang sa ibabaw sa ulo ni Efraim, nga mao ang manghod, ug ang iyang kamot nga wala sa ibabaw sa ulo ni Manases. Gisaylo niya ang iyang mga kamot kay si Manases mao man ang kamagulangan."
Genesis,48,15,"Ug gipanalanginan niya si Jose, ug siya miingon, “Ang Dios nga sa iyang atubangan naglakaw ang akong katigulangan nga si Abraham ug si Isaac, ang Dios nga nagtultol kanako sa tibuok nakong kinabuhi hangtod niining adlawa,"
Genesis,48,16,"ang anghel nga nagluwas kanako gikan sa tanan nga kadaotan, magpanalangin niining mga batan-on, ug diha kanila ang akong ngalan magpadayon ug ang ngalan sa akong mga ginikanan nga si Abraham ug si Isaac, ug magpadaghan kanila sa hilabihan gayod sa taliwala sa yuta.”"
Genesis,48,17,"Sa pagkakita ni Jose nga ang iyang amahan nagbutang sa iyang kamot nga tuo sa ibabaw sa ulo ni Efraim, kini wala makapahimuot kaniya. Ug gikuptan niya ang kamot sa iyang amahan aron ibalhin niya gikan sa ulo ni Efraim ngadto sa ulo ni Manases."
Genesis,48,18,"Ug miingon si Jose sa iyang amahan, “Dili kana mao, amahan ko, kay kini mao ang kamagulangan, ibutang ang imong tuong kamot sa ibabaw sa ulo niya.”"
Genesis,48,19,"Apan ang iyang amahan mibalibad, ug miingon, “Nahibalo ako niini, anak ko, nahibalo ako. Siya usab mahimong usa ka katawhan ug siya usab padaghanon apan ang iyang manghod nga lalaki mahimong dako kay kaniya ug ang iyang kaliwatan mahimong usa ka panon sa mga nasod.”"
Genesis,48,20,"Busa gipanalanginan niya sila niadtong adlawa, nga nag-ingon, “Pinaagi kanimo magpanalangin si Israel nga mag-ingon, ‘Ang Dios maghimo kanimo nga sama kang Efraim ug sama kang Manases.’ ” Busa si Efraim iyang gibutang sa atubangan ni Manases."
Genesis,48,21,"Unya si Israel miingon kang Jose, “Tan-awa, hapit na ako mamatay, apan ang Dios mag-uban kaninyo ug siya magpabalik kaninyo ngadto sa yuta sa inyong mga katigulangan."
Genesis,48,22,"Ug hatagan ko ikaw ug usa pa gayod ka bahin nga labaw sa bahin sa imong mga igsoon, kadtong gikuha nako gikan sa kamot sa mga Amorihanon pinaagi sa akong espada ug pinaagi sa akong pana.”"
Genesis,49,1,"Unya gitawag ni Jacob ang iyang mga anak ug giingnan, “Pagtigom kamo aron sultihan ko kamo sa inyong dangatan sa umaabot nga mga adlaw."
Genesis,49,2,"Duol ngari ug pamati kamo, mga anak ni Jacob, ug pamatia ninyo si Israel nga inyong amahan."
Genesis,49,3,"Ruben, ikaw mao ang akong kamagulangan, ang akong kalig-on ug ang unang bunga sa akong kusog, nag-una sa dungog, nag-una sa gahom."
Genesis,49,4,"Dili mahimutang sama sa tubig; dili ikaw mahimong pangulo, kay misaka ikaw sa higdaanan sa imong amahan, unya gihugawan nimo kini, gisaka nimo ang akong higdaanan."
Genesis,49,5,"Si Simeon ug si Levi magsoon, mga hinagiban sa kabangis ang ilang mga espada."
Genesis,49,6,"O kalag ko, ayaw pag-apil sa ilang panagtigom, O akong espiritu, ayaw pakigtipon kanila, kay sa ilang kapungot gipatay nila ang mga tawo, ug sa ilang pagkamapatuyangon gipamiangan nila ang mga baka."
Genesis,49,7,"Tinunglo ang ilang kapungot, kay kini pintas, ug ang ilang kaligutgot, kay kini bangis! Bahinon nako sila diha kang Jacob, ug patibulaagon nako sila diha sa Israel."
Genesis,49,8,"Juda, ang imong mga igsoon magdayeg kanimo, ang imong kamot anha sa liog sa imong mga kaaway, ang mga anak sa imong amahan mangyukbo kanimo."
Genesis,49,9,"Si Juda itoy sa liyon. Gikan sa mga tukbonon misaka ikaw, anak ko. Mikamang siya ug milayat sama sa liyon, sama siya sa liyon nga baye; kinsa ang mangahas sa pagpukaw kaniya?"
Genesis,49,10,"Ang sitro dili mobiya gikan kang Juda, o ang baston sa tigmando gikan sa taliwala sa iyang mga tiil, hangtod nga siya nga tag-iya niini moabot ug maiya ang pagkamasinugtanon sa mga katawhan."
Genesis,49,11,"Ihigot niya sa paras ang iyang nati nga asno, sa pinili nga paras ihigot niya ang iyang nati nga asno, labhan niya sa bino ang iyang mga bisti; sa dugo sa paras labhan niya ang iyang mga bisti."
Genesis,49,12,"Ang iyang mga mata magpula tungod sa bino, ug ang iyang mga ngipon magputi tungod sa gatas."
Genesis,49,13,"Si Zabulon magpuyo sa mga kabaybayonan sa dagat, ug siya mahimong dunggoanan sa mga sakayan, ug ang iyang utlanan anha sa Sidon."
Genesis,49,14,"Si Isacar kusgan nga asno, nga naglubog sa taliwala sa duha ka toril"
Genesis,49,15,"ug nakita niya nga ang pahulayanan maayo, ug nga ang yuta makalipay, ug giyuko niya ang iyang abaga sa pagpas-an, ug siya nahimong ulipon sa pinugos nga trabaho."
Genesis,49,16,"Si Dan maghukom sa iyang katawhan, ingon nga usa sa mga banay sa Israel."
Genesis,49,17,"Si Dan mahimong sama sa bitin diha sa dalan, bitin nga malala diha sa agianan nga mopaak sa mga tikod sa mga kabayo, aron ang magkabayo mahulog sa likod."
Genesis,49,18,"Naghulat ako sa imong kaluwasan, O Ginoo ."
Genesis,49,19,"Si Gad sulongon sa mga manunulong, apan siya mosulong sa ilang nga tikod."
Genesis,49,20,"Ang pagkaon ni Aser daghan kaayo, ug siya maghatag ug mga lamiang pagkaon nga harianon."
Genesis,49,21,"Si Neftali usa ka lagsaw nga baye nga binuhian, nga maghatag ug mga nati nga matahom."
Genesis,49,22,"Si Jose usa ka sanga nga mabungahon, sanga nga mabungahon tupad sa usa ka tubod, ang iyang mga salingsing nagtabon sa paril."
Genesis,49,23,"Ang mga tigpana bangis nga misulong kaniya, ug mipana kaniya, ug migukod kaniya pag-ayo"
Genesis,49,24,"Apan ang iyang pana nagpabilin nga wala matarog, ug ang iyang mga bukton naabtik pinaagi sa mga kamot niadtong Gamhanan ni Jacob, pinaagi sa ngalan sa Magbalantay, ang Bato ni Israel,"
Genesis,49,25,"pinaagi sa Dios sa imong amahan nga motabang kanimo, ug sa Dios nga Labing Gamhanan nga magpanalangin kanimo, sa mga panalangin nga gikan sa langit sa itaas, sa mga panalangin sa kahiladman nga anaa sa ilalom, mga panalangin sa dughan ug sa taguangkan."
Genesis,49,26,"Ang mga panalangin sa imong amahan milabaw kay sa mga panalangin sa dayon nga kabukiran, ang kabuhong sa mga kabungtoran nga walay kataposan, maanaa unta kini sa ibabaw sa ulo ni Jose, ug sa agtang niya nga gilain gikan sa iyang mga igsoong lalaki."
Genesis,49,27,"Si Benjamin usa ka lobo nga manunukob, sa buntag mokaon siya sa tinukob, ug sa hapon magbahin siya sa mga inilog.”"
Genesis,49,28,"Kini sila mao ang napulo ug duha ka banay ni Israel ug kini mao ang giingon kanila sa ilang amahan sa pagpanalangin niya kanila, nagpanalangin sa matag usa sa panalangin nga angay kaniya."
Genesis,49,29,"Ug siya nagtugon kanila ug miingon kanila, “Ako hapit na itipon sa akong katawhan. Ilubong ninyo ako uban sa akong katigulangan didto sa langob nga atua sa kapatagan ni Efron nga Hitihanon,"
Genesis,49,30,"sa langob nga atua sa kapatagan sa Macpela sa silangan sa Mamre sa yuta sa Canaan nga gipalit ni Abraham uban sa kapatagan nga iya ni Efron nga Hitihanon, ingon nga dapit nga lubnganan."
Genesis,49,31,Didto gilubong nila si Abraham ug si Sarah nga iyang asawa. Didto gilubong nila si Isaac ug si Rebecca nga iyang asawa; didto usab nako gilubong si Lea.
Genesis,49,32,Kadtong patag ug langob nga atua didto gipalit gikan sa mga Hitihanon.”
Genesis,49,33,"Ug sa nakahuman na si Jacob sa pagpanugon sa iyang mga anak, gipasaka niya ang iyang mga tiil ngadto sa higdaanan ug miginhawa sa iyang kataposan, ug gitipon siya uban sa iyang katawhan."
Genesis,50,1,"Unya si Jose migakos sa nawong sa iyang amahan, ug mihilak alang kaniya, ug mihalok kaniya."
Genesis,50,2,Ug nagsugo si Jose sa iyang mga sulugoon nga mananambal sa pag-embalsamar sa iyang amahan. Ug ang mga mananambal miembalsamar kang Israel.
Genesis,50,3,Ang pag-embalsamar 40 ka adlaw kay daghan man kaayo ang gikinahanglan niini. Ug ang mga Ehiptohanon nagbangutan alang kaniya sulod sa 70 ka adlaw.
Genesis,50,4,"Ug sa nahuman na ang mga adlaw sa pagbangutan alang kaniya, si Jose misulti sa panimalay sa Paraon nga nag-ingon, “Kon ako makakaplag karon ug kaluoy sa inyong mga mata, hangyoon ko kamo, nga isulti ninyo kini sa igdulungog sa Paraon nga mag-ingon,"
Genesis,50,5,"Gipapanumpa ako sa akong amahan, sa pag-ingon, ‘Hapit na ako mamatay; sa akong lubnganan nga akong gikalot alang kanako didto sa yuta sa Canaan, adto nimo ako ilubong.’ Busa karon naghangyo ako, nga paadtoon unta nimo ako aron sa paglubong sa akong amahan ug unya mobalik ako.”"
Genesis,50,6,"Ug ang Paraon mitubag, “Lakaw ug ilubong ang imong amahan, sumala sa iyang gipapanumpa kanimo.”"
Genesis,50,7,"Unya si Jose mitungas aron sa paglubong sa iyang amahan ug mitungas uban kaniya ang tanang mga ulipon sa Paraon, ang mga tigulang sa iyang panimalay, ug ang tanan nga mga pangulo sa yuta sa Ehipto,"
Genesis,50,8,"ug ang tibuok nga panimalay ni Jose, ug ang iyang mga igsoon nga lalaki, ug ang panimalay sa iyang amahan. Ang ilang gibilin sa yuta sa Gosen mao lamang ang ilang mga anak, ug ang ilang mga karnero, ug ang ilang mga baka."
Genesis,50,9,"Mitungas usab uban kaniya ang mga karwahi, ug ang mga tigkabayo. Ug kini nahimo nga usa ka panon nga hilabihan ka dako."
Genesis,50,10,Ug miabot sila sa yuta sa Atad nga giokanan sa trigo nga didto sa tabok sa Jordan ug nagbangutan sila didto sa hilabihan ug sa masulub-on nga pagbangutan. Ug si Jose naghimo ug pito ka adlaw nga pagbangutan.
Genesis,50,11,"Sa pagkakita sa mga Canaanhon nga nagpuyo sa yuta sa mga paghilak didto sa yuta sa Atad nga giokanan sa trigo, miingon sila, “Kini maoy hilabihan nga paghilak sa mga Ehiptohanon.” Busa ginganlan ang maong dapit ug Abel-misraim nga atua sa tabok sa Jordan."
Genesis,50,12,Ug gibuhat sa iyang mga anak nga lalaki alang kaniya ang iyang gisugo kanila.
Genesis,50,13,"Gidala siya sa iyang mga anak ngadto sa yuta sa Canaan ug siya gilubong nila didto sa langob sa kapatagan sa Macpela, sa silangan sa Mamre, nga gipalit ni Abraham uban sa kapatagan gikan kang Efron nga Hitihanon, aron panag-iyahon ingon nga lubnganan."
Genesis,50,14,"Human niya malubong ang iyang amahan, si Jose mibalik sa Ehipto uban sa iyang mga igsoon nga lalaki ug sa tanan nga miuban kaniya sa paglubong sa iyang amahan."
Genesis,50,15,"Sa dihang nakaamgo ang mga igsoon ni Jose nga ang ilang amahan patay na, miingon sila, “Tingali ug dumtan kita ni Jose ug iyang pabayran kanato ang tanang mga kadaotan nga atong gibuhat kaniya.”"
Genesis,50,16,"Ug gipasugoan nila si Jose sa pag-ingon, “Ang imong amahan nagsugo sa wala pa siya mamatay nga nag-ingon,"
Genesis,50,17,"‘Mao kini ang isulti ninyo kang Jose: Naghangyo ako kanimo, pasayloa karon ang kalapasan sa imong mga igsoon ug ang ilang sala, kay daotan ang gibuhat nila kanimo.’ Tungod niini karon naghangyo kami kanimo nga pasayloon unta nimo ang kalapasan sa mga sulugoon sa Dios sa imong amahan.” Ug si Jose mihilak samtang nagsulti pa sila niini kaniya."
Genesis,50,18,"Ug nangadto usab ang iyang mga igsoong lalaki ug mihapa sa atubangan niya ug miingon, “Tan-awa, kami mga sulugoon nimo.”"
Genesis,50,19,"Ug si Jose miingon kanila, “Ayaw kamo kahadlok kay ania ba ako sa dapit sa Dios?"
Genesis,50,20,"Ug mahitungod kaninyo gihunahuna ninyo ang daotan batok kanako apan ang tuyo sa Dios alang sa kaayohan, aron pagluwas sa daghang katawhan karong adlawa."
Genesis,50,21,Busa karon ayaw kamo kahadlok. Ako magpakaon kaninyo ug sa inyong mga anak.” Niining paagiha gihupay niya sila ug gipasaligan.
Genesis,50,22,"Busa si Jose mipuyo didto sa Ehipto, siya ug ang panimalay sa iyang amahan. Unya si Jose nakadangat ug 110 ka tuig."
Genesis,50,23,"Ug nakita ni Jose ang mga anak ni Efraim hangtod sa ikatulo nga kaliwatan, ingon usab ang mga anak nga lalaki ni Makir, anak ni Manases nga nangatawo gikan kang Jose."
Genesis,50,24,"Ug si Jose miingon sa iyang mga igsoon nga lalaki, “Hapit na ako mamatay apan ang Dios magduaw kaninyo ug magdala kaninyo gikan niining yutaa ngadto sa yuta nga gisaad niya kang Abraham, kang Isaac ug kang Jacob.”"
Genesis,50,25,"Ug gipapanumpa ni Jose ang mga anak ni Israel, nga nag-ingon, “Ang Dios magduaw kaninyo ug dad-on ninyo gikan dinhi ang akong mga bukog.”"
Genesis,50,26,Busa namatay si Jose nga nagpanuigon ug 110 ka tuig. Ug siya giembalsamar nila ug gisulod sa usa ka lungon didto sa Ehipto.
