book,chapter,verse_number,text
Exodus,1,1,"Iyo ini an mga aki ni Jacob na nag-iriba saiya pasiring sa Egipto, kaiba an saindang mga pamilya:"
Exodus,1,2,"si Ruben, Simeon, Levi, Juda,"
Exodus,1,3,"Issakar, Zabulon, Benjamin,"
Exodus,1,4,"Dan, Neftali, Gad, asin Aser."
Exodus,1,5,"Setenta gabos an kapagarakian ni Jacob. Si Jose na saro pa niyang aki, haloy na sa Egipto."
Exodus,1,6,"Dangan nagadan si Jose, an saiyang mga tugang asin an gabos na henerasyon na idto."
Exodus,1,7,"Alagad an saindang kapagarakian, an mga Israelita, nagkaigwa nin dakul na mga aki kaya kuminosog sinda asin napano ninda an Egipto."
Exodus,1,8,Dangan nagkaigwa an Egipto nin bagong hade na dai midbid si Jose.
Exodus,1,9,"Nagsabi an hade sa saiyang banwaan, “Dakul nang marahay an mga Israelita asin mas makosog na ki sa sato."
Exodus,1,10,"Kaipuhan magin tuso kita tanganing mapugol an saindang pagdakul, ta kun magkagera, tibaad umapil sinda sa satong mga kaiwal, labanan kita dangan bayaan an satong daga.”"
Exodus,1,11,"Kaya nagbugtak sinda nin mga makuring parapamahala tanganing pasakitan an mga Israelita sa paagi nin mga magabat na trabaho. Ipinatugdok sa sainda kan hade an Pitom asin Rameses, mga syudad na sarayan kan mga pagkakan asin kagamitan."
Exodus,1,12,"Alagad kun kasuarin pinasakitan an mga Israelita, lalo logod sindang nagdakul asin orog na nakalakop sa daga nin Egipto. Natakot an mga Egipcio sa mga Israelita"
Exodus,1,13,kaya ginibo nindang makaherak an buhay kan mga ini sa paagi nin magagabat na trabaho.
Exodus,1,14,Mayong pagkaherak na pinirit nindang magtrabaho an mga Israelita sa saindang mga proyektong pagtugdok nin mga edipisyo asin sa gabos na trabaho sa saindang oma.
Exodus,1,15,"Dangan sinabihan kan hade si Sifra asin si Pua, mga parterang nagpapaaki sa mga babaeng Hebreyo."
Exodus,1,16,"“Kun kamo magpaaki sa mga babaeng Hebreyo, gadanon nindo an aki kun lalaki alagad pabayaan nindong mabuhay kun babae.”"
Exodus,1,17,Alagad dai sinunod kan mga partera an pagboot kan hade huli ta may pagkatakot sinda sa Dios; pinabayaan nindang mabuhay an mga aking lalaki.
Exodus,1,18,"Kaya ipinaapod sinda kan hade dangan hinapot, “Tano ta dai kamo nagsunod? Tadaw ta pinabayaan nindong mabuhay an mga aking lalaki?”"
Exodus,1,19,"Nagsimbag sinda, “Iba kaya an mga babaeng Hebreyo sa mga babaeng taga Egipto; bako sindang masakit mangaki, kaya bago umabot an saro samo, nakapangaki na sinda.”"
Exodus,1,20,"Huli kaini, benendisyonan nin Dios an mga partera asin tinawan niya sinda nin dakul na mga aki."
Exodus,1,21,Padagos man na nagdakul asin nagkosog an mga Israelita.
Exodus,1,22,"Kaya nagboot an hade sa mga Egipcio, “Itapok nindo sa Salog nin Nilo an lambang bagong mamundag na lalaki sa mga Hebreyo, alagad pabayaan nindong mabuhay an gabos na aking babae.”"
Exodus,2,1,"Kan panahon na ini, may sarong lalaki sa tribu ni Levi na nag-agom nin sarong babaeng katribu niya."
Exodus,2,2,"Nagbados an babae asin nag-aki nin lalaki. Kan mahiling kan ina na magayon an aki, tolong bulan niya ining itinago."
Exodus,2,3,"Alagad kan dai na niya ini pwedeng itago, kuminua siya nin basket na gibo sa bariw asin linahidan niya nin aspalto tanganing dai laogon nin tubig. Ilinaog niya an saiyang aki sa basket, dangan iwinalat sa tahaw kan mga talahib sa gilid kan salog."
Exodus,2,4,An aki binantayan kan tugang niyang babae sa horoharayo tanganing hilingon kun ano an mangyayari saiya.
Exodus,2,5,"Kan magduman sa salog an aking babae kan hade tanganing magkarigos, mantang naglalakaw-lakaw sa pangpang an saiyang mga katabang, nahiling niya an basket sa tahaw kan mga talahib. Ipinakua niya idto sa sarong katabang."
Exodus,2,6,"Kan bukasan niya an basket, nahiling niya an aking lalaki na naghihibi kaya naherak siya. “Saro ini sa mga aking Hebreyo,” an sabi niya."
Exodus,2,7,"Nagrani sa prinsesa an tugang kan aki dangan naghapot, “Gusto mong ihanap taka nin babaeng Hebreyo na mag-aataman sa aking iyan?”"
Exodus,2,8,"“Sige, ihanap mo ako,” an simbag kan prinsesa. Kaya naghale an aking babae asin kinua niya an ina kan aki."
Exodus,2,9,"Sinabihan kan prinsesa an babae, “Atamanon mo an aking ini asin babayadan taka.” Kaya dinara kan babae an aki asin inataman."
Exodus,2,10,"Kan dakula na an aki, ibinalik siya kan saiyang ina sa prinsesa, asin inako siya kaini bilang sadiring aki. Nagsabi an prinsesa, “Ngangaranan ko siyang Moises huli ta hinawas ko siya sa tubig.”"
Exodus,2,11,"Kan soltero na si Moises, dinalaw niya an kapwa niya mga Hebreyo, asin nahiling niyang pinapasakitan sinda sa paagi nin magagabat na trabaho. Nahiling pa niya kan pinapakol nin sarong Egipcio an sarong kapwa niya Hebreyo."
Exodus,2,12,"Nangalag-kalag si Moises asin kan mahiling niyang mayo man nin ibang tawo, ginadan niya an Egipcio dangan tinahoban nin baybay."
Exodus,2,13,"Sunod na aldaw, nagbalik siya asin nahiling niyang nag-iiwal an duwang Hebreyo. Hinapot niya an may sala, “Tadaw ta kinukulog mo an kapwa mo Hebreyo?”"
Exodus,2,14,"Nagsimbag an lalaki, “Siisay an nagbugtak saimo na magin samong pamayo asin hukom? Ano, gagadanon mo man ako arog kan ginibo mo sa Egipcio?” Natakot si Moises asin nagsaboot, “Aram na palan an ginibo ko.”"
Exodus,2,15,"Kan maaraman kan hade an nangyari, naghingowa siyang gadanon si Moises, alagad nagdulag ini pasiring sa Midian tanganing duman na mag-erok."
Exodus,2,16,"Kan nagtutukaw si Moises sa may bubon, uminabot an pitong aking daraga ni Jetro na padi kan Midian, tanganing magharok nin tubig para sa mga raraan kan mga karnero asin kanding kan saindang ama."
Exodus,2,17,May nag-abot man na mga pastor asin pinalayas sinda. Alagad sinurog ni Moises an mga babae asin pinainom an mga hayop ninda.
Exodus,2,18,"Pagpuli ninda, naghapot an saindang ama, “Tadaw ta naamay kamo ngunyan?”"
Exodus,2,19,"“Sinurog kaya kami nin sarong Egipcio kan palayason kami kan mga pastor,” an simbag ninda. “Ihinarok pa ngani niya kami nin tubig dangan pinainom an mga hayop.”"
Exodus,2,20,“Haen siya?” an hapot ni Jetro sa saiyang mga aki. “Tano ta binayaan nindo siya duman? Balik kamo asin alokon nindo siyang magkakan digdi sato.”
Exodus,2,21,Pinagmarahay ni Moises na duman na mag-erok. Dangan ipinaagom ni Jetro saiya an aki niyang si Zippora.
Exodus,2,22,"Nag-aki si Zippora nin lalaki. Nagsaboot si Moises, “Ngangaranan ko siyang Gersom huli ta saro akong dayuhan sa dagang ini.”"
Exodus,2,23,"Pakalihis nin halawig na panahon, nagadan an hade nin Egipto, alagad an mga Israelita padagos na nasa kaoripnan. Kaya nag-agrangay sinda sa sobrang pagtios—inagrangay na nakaabot sa Dios."
Exodus,2,24,"Nadangog sinda nin Dios asin nagiromdoman niya an saiyang tipan ki Abraham, ki Isaac asin ki Jacob."
Exodus,2,25,Nahiling niya an kamugtakan kan mga Israelita kaya naherak siya sainda.
Exodus,3,1,"Kan panahon na iyan si Moises iyo an nag-aataman kan mga karnero asin mga kanding kan panugangan niyang si Jetro, na padi kan Midian. Sarong aldaw, inalaw niya an mga hayop pasiring sa solnopan kan kalangtadan sagkod na nakaabot siya sa Sinai, an bukid nin Dios."
Exodus,3,2,Nagpahiling saiya duman an anghel nin Kagurangnan sa laad nin kalayo na naghahale sa tahaw kan sarong marambong na tinanom. Nahiling niya na nagkakalayo an marambong na tinanom alagad dai man ini nasusulo.
Exodus,3,3,“Makangangalas!” an sabi niya. “Ranihon ko daw asin hilingon kun tano ta dai ini nasusulo.”
Exodus,3,4,"Kan mahiling nin Kagurangnan na nagrarani si Moises, nag-apod siya hale sa tahaw kan nagkakalayong tinanom, “Moises! Moises!” “Uya ako,” an simbag ni Moises."
Exodus,3,5,"Nagtaram an Kagurangnan , “Dai ka magrani. Halea an saimong mga sandalyas, huli ta banal an lugar na saimong natitindogan."
Exodus,3,6,"Ako an Dios nin saimong mga magurang, an Dios ni Abraham, ni Isaac, asin ni Jacob.” Kaya tinahoban ni Moises an saiyang lalawogon huli ta natakot siyang maghiling sa Dios."
Exodus,3,7,"Nagtaram pa an Kagurangnan , “Nahiling ko an grabeng kasakitan kan sakong banwaan sa Egipto. Nadangog ko an saindang inagrangay na iligtas sinda sa mga nag-ooripon sa sainda. Naaaraman ko an gabos nindang tinitios,"
Exodus,3,8,"kaya naghilig ako tanganing iligtas sinda sa mga Egipcio asin darahon sa dagang matubang, mahiwas asin mayaman sa gabos na bagay. Dadarahon ko sinda sa dagang pinag-eerokan ngunyan kan mga Cananeo, Heteo, Amoreo, Perezeo, Heveo asin Jebuseo."
Exodus,3,9,Nadangog ko an inagrangay kan sakong banwaan asin nahiling ko an pag-api sainda kan mga Egipcio.
Exodus,3,10,Ngunyan susugoon taka sa hade tanganing ikaluwas mo sa Egipto an mga Israelita na sakong banwaan.”
Exodus,3,11,"Alagad nagsimbag si Moises sa Dios, “Siisay man ako na maduman sa hade nin Egipto tanganing iluwas sa saiyang nasyon an mga Israelita?”"
Exodus,3,12,"Nagtaram an Dios, “Iibahan taka, asin iyan an patotoo na sinugo taka. Sa panahon na ikaluwas mo na sa Egipto an mga tawo, sasambahon nindo ako sa bukid na ini.”"
Exodus,3,13,"Alagad nagsimbag si Moises, “Kun magduman ako sa mga Israelita asin magsabi sainda, ‘Sinugo ako kan Dios nin saindong mga ginikanan,’ dangan hapoton ninda ako kun ano an saimong ngaran, ano an sasabihon ko?”"
Exodus,3,14,"Nagtaram an Dios, “AKO IYO AKO. Sabihan mo sinda: ‘An inaapod na IYO AKO an nagsugo sako sa saindo.’"
Exodus,3,15,"Sabihan mo man an mga Israelita na an Kagurangnan , an Dios kan saindang mga ginikanan, ni Abraham, ni Isaac, asin ni Jacob, iyo an nagsugo saimo sa sainda. Iyo ini an sakong ngaran sagkod pa man. Gigiromdomon ako sa ngaran na ini sa gabos na henerasyon."
Exodus,3,16,"Lakaw asin tipona an mga lider nin Israel dangan sabihan mo sinda na Ako, an Kagurangnan , an Dios kan saindang mga ginikanan, an Dios ni Abraham, ni Isaac, asin ni Jacob nagpahiling saimo. Sabihan mo na dinalaw ko sinda asin nahiling ko kun ano an ginigibo sainda kan mga Egipcio."
Exodus,3,17,"Nangangako ako na iluluwas ko sinda sa Egipto na nag-ooripon sa sainda asin dadarahon ko sinda sa mayaman saka matubang na daga kan mga Cananeo, Heteo, Amoreo, Perezeo, Heveo, asin Jebuseo."
Exodus,3,18,"“Dadangogon ka kan sakong banwaan; dangan, kaiba an mga lider nin Israel, magduman kamo sa hade nin Egipto asin sabihan nindo siya, ‘An Kagurangnan , an Dios kan mga Hebreyo, nagpahiling sa samo. Ngunyan, tugote kaming maglakaw nin tolong aldaw pasiring sa kalangtadan tanganing mag-atang sa Kagurangnan , na samuyang Dios.’"
Exodus,3,19,Aram kong dai matugot an hade na maghale kamo sagkod na dai siya mapiritan.
Exodus,3,20,Kaya gagamiton ko an sakong kapangyarihan asin papadusahan ko an Egipto sa paagi nin makangingirhat na mga bagay na gigibohon ko duman. Pakatapos kaiyan papahaleon na niya kamo.
Exodus,3,21,"“Gigibohon kong igalang kamo kan mga Egipcio tanganing paghale nindo, may dara kamo."
Exodus,3,22,"An lambang babaeng Israelita mahagad nin gubing, alahas na plata asin bulawan sa saiyang mga kataed o sa mga Egipciong nag-eerok sa saiyang harong. Isusulot ninda iyan sa saindang mga aki, kaya madadara ninda an kayamanan kan mga Egipcio.”"
Exodus,4,1,"Dangan naghapot si Moises sa Kagurangnan , “Halimbawang dai magtubod asin magdangog sako an mga Israelita, ano an gigibohon ko kun magsabi sindang dai ka man nagpahiling sa sako?”"
Exodus,4,2,"Kaya hinapot man siya nin Kagurangnan , “Ano iyan na nakakapotan mo?” “Sarong sugkod,” an simbag ni Moises."
Exodus,4,3,"Nagtaram an Kagurangnan , “Tapokan iyan sa daga.” Pagkatapokan ni Moises kan sugkod, nagin halas idto, kaya duminulag siya."
Exodus,4,4,"Dangan tinaraman nin Kagurangnan si Moises, “Dakopa sa ikog an halas.” Kaya dinakop ni Moises an halas asin ini nagin sugkod giraray."
Exodus,4,5,"Nagtaram an Kagurangnan , “Arog kaiyan an gibohon mo tanganing tumubod an mga Israelita na nagpahiling saimo an Kagurangnan , an Dios kan saindang mga ginikanan, an Dios ni Abraham, ni Isaac, asin ni Jacob.”"
Exodus,4,6,"Nagtaram pa an Kagurangnan ki Moises, “Laogan an saimong kamot sa saimong gubing sa may daghan.” Nagsunod si Moises; kan iluwas niya ini, maputi nang marahay huli sa daot."
Exodus,4,7,"“Laogan giraray an saimong kamot,” pasunod nin Dios ki Moises. Ilinaog niya ini asin kan iluwas niya giraray, an saiyang kamot mayo nang daot."
Exodus,4,8,"Nagtaram an Dios, “Kun dai ka ninda tubodan sa enot na ngangalasan pwedeng sa ikaduwa."
Exodus,4,9,"Kun habo pa nanggad sindang magtubod sa duwang ngangalasan na ini asin habong magdangog saimo, kumua ka nin tubig sa Salog nin Nilo asin iula mo sa mamarang daga. An tubig magigin dugo.”"
Exodus,4,10,"Alagad nagsabi si Moises, “Hare ako pagsugoa, Kagurangnan . Maluya asin kamol akong magtaram. Dati akong maluyang magtaram poon kaidto sagkod ngunyan na makipag-olay ka sako.”"
Exodus,4,11,"Nagtaram saiya an Kagurangnan , “Siisay an nagtatao nin ngoso sa tawo? Siisay an may kapangyarihan na gibohon siyang bongog o pola, may pakahiling o buta? Bakong ako, an Kagurangnan ?"
Exodus,4,12,Kaya lakaw na! Tatabangan takang magpahayag asin tutukdoan taka kan sasabihon mo.”
Exodus,4,13,"Alagad nagsimbag si Moises, “ Kagurangnan , nakikimaherak ako na iba na sana an sugoon mo.”"
Exodus,4,14,"Huli kaini, naanggot an Kagurangnan ki Moises asin nagtaram, “Bakong yaon an tugang mong Levita na si Aaron? Aram kong marahay siyang magtaram. An totoo, pasiring na siya digdi asin maoogma siyang mahiling ka."
Exodus,4,15,Kaolayon mo siya asin sabihan mo kan dapat niyang itaram. Pareho ko kamong tatabangan sa pagtaram asin tutukdoan kan saindong gigibohon.
Exodus,4,16,"Siya an magigin ngoso mo sa mga tawo, an saimong tagapagtaram sa sainda; asin ika an magigin bilang Dios na mataram sa saiya kan mga isasabi niya."
Exodus,4,17,"Daraha an sugkod na ini, na iyo an gagamiton mo sa paggibo nin ngangalasan.”"
Exodus,4,18,"Nagpuli si Moises sa panugangan niyang si Jetro asin nagsabi, “Tugote akong magbalik sa Egipto. Aaramon ko kun buhay pa an sakong mga kadugo duman.” Tinugotan siya ni Jetro dangan benendisyonan."
Exodus,4,19,"Nagtaram an Kagurangnan ki Moises kan yaon pa siya sa Midian, “Magbalik ka sa Egipto, huli ta gadan na an gabos na tawong boot gumadan saimo.”"
Exodus,4,20,Kaya ilinunad ni Moises sa asno an saiyang agom asin mga aki dangan nagpasiring sa Egipto; dara niya an sugkod na ipinadara saiya nin Dios.
Exodus,4,21,"Nagtaram giraray an Kagurangnan ki Moises, “Pag-abot mo sa Egipto, gibohon mo nanggad sa atubang kan hade an gabos na ngangalasan na itinao ko sa saimong kapangyarihan. Alagad papatagason ko an puso kan hade, asin dai niya tutugotan na humale an mga tawo."
Exodus,4,22,"Kaya sabihan mo siyang ako, an Kagurangnan , nagtaram kaini, ‘An Israel iyo an matua kong aking lalaki."
Exodus,4,23,"Tugotan mong maghale an sakong aki tanganing sambahon ako; kun magsayuma ka, gagadanon ko an matua mong aking lalaki.’”"
Exodus,4,24,"Sa sarong lugar na pahingaloan sa dalan pasiring sa Egipto, sinabat nin Kagurangnan si Moises huli ta boot niya ining gadanon."
Exodus,4,25,"Kaya si Zippora, na agom ni Moises, kuminua nin matarom na gapo asin sinerkomsisyon an saiyang aki, dangan idinuta niya an naputol na laman sa bitis ni Moises."
Exodus,4,26,"Nagsabi si Zippora ki Moises, “Ngunyan ikinasal ka sako huli sa dugo.” Kaya dai ginadan nin Kagurangnan si Moises huli kan ginibong pagserkomsisyon."
Exodus,4,27,"Nagtaram an Kagurangnan ki Aaron, “Magduman ka sa kalangtadan sa pagsabat ki Moises.” Kaya naglakaw siya sa pagsabat ki Moises sa bukid nin Dios; pakahiling niya ki Moises hinadokan niya ini."
Exodus,4,28,"Dangan inistorya ni Moises ki Aaron an gabos na itinaram saiya nin Kagurangnan kan pinapabalik siya sa Egipto, sagkod an manongod sa mga ngangalasan na ipinagboot na gibohon niya."
Exodus,4,29,Kaya si Moises asin si Aaron nagpasiring sa Egipto dangan tinipon ninda an gabos na lider kan Israel.
Exodus,4,30,Sinabi sainda ni Aaron an gabos na itinaram nin Kagurangnan ki Moises dangan ginibo ni Moises sa atubang ninda an mga ngangalasan.
Exodus,4,31,"Nagtubod sinda, asin kan madangog ninda na dinalaw nin Kagurangnan an banwaan nin Israel saka nahiling an saindang kasakitan sa Egipto, nagduko sinda asin nagsamba."
Exodus,5,1,"Pakatapos, nagduman si Moises asin si Aaron sa hade nin Egipto asin nagsabi, “Nagtaram an Kagurangnan , an Dios kan Israel, ‘Tugoteng humale an sakong banwaan tanganing magpyesta sinda sa kalangtadan sa pag-omaw sako.’”"
Exodus,5,2,"“Siisay an Kagurangnan na iyan?” an hapot kan hade. “Tano ta pagdangogon ko siya asin pahaleon ko an mga Israelita? Dai ko midbid an Kagurangnan , asin dai ko nanggad tutugotan na humale an mga Israelita.”"
Exodus,5,3,"Nagsimbag si Moises asin si Aaron, “Nagpahiling samo an Dios kan mga Hebreyo. Tugote kaming lumakaw nin tolong aldaw pasiring sa kalangtadan tanganing mag-atang sa Kagurangnan na samong Dios. Kun dai mi magibo iyan, tibaad gadanon niya kami sa paagi nin gera o nin helang.”"
Exodus,5,4,"Alagad sinabihan kan hade si Moises asin si Aaron, “Tano ta papaontokon nindo an mga tawo sa pagtrabaho? Balik kamo sa saindong mga gibo!"
Exodus,5,5,"Mas dakul pa kamong mga Israelita ki sa mga Egipcio, asin ngunyan boot nindong mag-ontok sa pagtrabaho!”"
Exodus,5,6,"Kan aldaw man sanang idto, nagboot an hade sa mga Egipciong parapamahala asin sa mga kapatas na Israelita,"
Exodus,5,7,“Ontokon an pagtao nin dagami sa mga tawo. Poon ngunyan sinda na an maghanap kan mga dagaming gagamiton ninda sa paggibo nin ladrilyo.
Exodus,5,8,Alagad piriton nindo sindang maggibo kan dating bilang nin ladrilyo; mayong kulang maski saro. Hinuhugakan sana sindang magtrabaho kaya nakikimaherak sindang tugotan ko na mag-atang sa saindang Dios!
Exodus,5,9,Dagdagi nindo an saindang trabaho tanganing mayo sinda nin oras sa pagdangog nin mga kaputikan.”
Exodus,5,10,"Naglakaw an mga parapamahala saka an mga kapatas asin nagsabi sa mga Israelita, “Nagtaram an hade na dai na niya kamo tatawan nin dagami."
Exodus,5,11,Nagsabi siya na kamo na an maghanap asin magkua nin dagami alagad an bilang kan gigibohon nindong ladrilyo siring sa dati.”
Exodus,5,12,Kaya nalibot kan mga tawo an bilog na Egipto sa paghanap nin dagami.
Exodus,5,13,"Aroaldaw pinipirit sinda kan mga parapamahala na maggibo nin ladrilyo, siring sa nahahaman ninda kan tinatawan pa sinda nin dagami."
Exodus,5,14,"Kun minakulang an mga ladrilyong nahahaman kan mga tawo, kinukulogan kan mga Egipciong parapamahala an mga kapatas na Israelita. Minahapot sinda, “Tano ta kulang sa bilang an ginibo nindong ladrilyo ngunyan?”"
Exodus,5,15,"Huli kaini nagduman sa hade an mga kapatas asin nagreklamo, “Tano ta arog kaini an ginigibo mo samo?"
Exodus,5,16,"Dai na ngani kami tinatawan nin dagami, alagad pinapagibo pa nin ladrilyo, asin ngunyan hinahampak pa kami maski an mga sadiri mong tawohan an may sala.”"
Exodus,5,17,"Nagsimbag an hade, “Mga hugakon! Habo sana kamong magtrabaho kaya nakikimaherak kamong tugotan ko na mag-atang sa Kagurangnan ."
Exodus,5,18,"Hala, balik kamo sa trabaho! Dai kamo tatawan nin dagami, alagad parehong bilang nin ladrilyo an gigibohon nindo.”"
Exodus,5,19,Nahiling kan mga kapatas an masakit nindang kamugtakan kan sabihan sinda na dai nanggad pagpakulangan an ladrilyong gigibohon ninda aroaldaw.
Exodus,5,20,"Pakahale kan mga kapatas sa atubang kan hade, nasabat ninda si Moises asin si Aaron na naghahalat sainda."
Exodus,5,21,"Sinabihan ninda an duwa, “Nahiling nin Kagurangnan an ginibo nindo asin huhukoman niya kamo! Huli sa saindo, naanggot sa samo an hade asin an saiyang mga opisyal. Tinawan nindo sinda nin dahelan na gadanon kami.”"
Exodus,5,22,"Dangan namibi giraray si Moises, “O Kagurangnan , tadaw ta pinapasakitan mo an saimong banwaan? Tano ta sinugo mo pa ako digdi?"
Exodus,5,23,"Huli ta poon na magdolok ako sa hade asin magtaram sa ngaran mo, pinapasakitan na niya an mga tawo. Alagad dai mo man lamang sinda tinabangan.”"
Exodus,6,1,"Dangan nagtaram an Kagurangnan ki Moises, “Mahihiling mo ngunyan kun ano an gigibohon ko sa hade. Mapipiritan siyang pahaleon an sakong banwaan. Talagang mapipiritan siyang isubol sinda paluwas sa saiyang daga.”"
Exodus,6,2,"Nagtaram an Dios ki Moises, “Ako an Kagurangnan ."
Exodus,6,3,"Nagpahiling ako ki Abraham, ki Isaac, asin ki Jacob bilang Dios na makakamhan sa gabos, alagad dai ako nagpamidbid sa sainda sa banal kong ngaran na Kagurangnan ."
Exodus,6,4,"Nakipagtipan man ako sa sainda, nanuga na itatao sainda an Canaan, an dagang pinag-erokan ninda kaidto bilang mga dayuhan."
Exodus,6,5,Ngunyan nadangog ko an inagrangay kan mga Israelita na inooripon kan mga Egipcio asin nagiromdoman ko an sakong tipan.
Exodus,6,6,"Kaya sabihan mo an mga Israelita, ‘Ako an Kagurangnan ; hahaleon asin papatalingkason ko kamo sa pang-ooripon kan mga Egipcio. Uunaton ko an sakong kamot tanganing padusahan sinda nin makuri asin ililigtas ko kamo."
Exodus,6,7,"Kamo an magigin banwaan ko asin ako an magigin Dios nindo. Mamimidbid nindo na ako an Kagurangnan , an saindong Dios, na naghale sa saindo sa pang-ooripon kan mga Egipcio."
Exodus,6,8,"Dadarahon ko kamo sa dagang ipinanuga ko ki Abraham, ki Isaac, asin ki Jacob; itatao ko iyan saindo bilang saindong sadiring rogaring. Ako an Kagurangnan .’”"
Exodus,6,9,"Sinabi ini ni Moises sa mga Israelita, alagad dai sinda nagtubod saiya; maluya na an saindang boot huli sa makuring kaoripnan."
Exodus,6,10,"Dangan tinaraman nin Kagurangnan si Moises,"
Exodus,6,11,“Dumanon mo an hade nin Egipto asin sabihan mo na tugotan niyang humale sa saiyang nasyon an mga Israelita.”
Exodus,6,12,"Nagsimbag si Moises, “Kun an mga Israelita dai ngani nagdangog sako, an hade pa daw, orog nang gayo na maluya akong magtaram?”"
Exodus,6,13,"Alagad pinagbotan nin Kagurangnan si Moises asin si Aaron, “Taraman nindo an mga Israelita asin an hade nin Egipto na sinusugo ko kamong duwa na pangenotan an mga Israelita sa pagluwas sa Egipto.”"
Exodus,6,14,"Si Ruben, na matuang aki ni Jacob, igwa nin apat na aking lalaki: si Hanok, Pallu, Hezron, asin si Carmi; sinda an mga ginikanan kan mga kamaganakan na nagdadara kan saindang mga ngaran."
Exodus,6,15,"Si Simeon igwa nin anom na aking lalaki: si Jemuel, Jamin, Ohad, Jakin, Zohar, asin si Shaul na aki nin sarong Cananea; sinda an mga ginikanan kan mga kamaganakan na nagdadara kan saindang mga ngaran."
Exodus,6,16,"Si Levi igwa nin tolong aking lalaki: si Gerson, Kohat, asin si Merari; sinda an mga kamaganakan na nagdadara kan saindang mga ngaran. Si Levi nabuhay sa laog nin syento treynta y syeteng taon."
Exodus,6,17,"Si Gerson igwa nin duwang aking lalaki: si Libni asin Simei, asin nagkaigwa sinda nin dakul na kapagarakian."
Exodus,6,18,"Si Kohat igwa nin apat na aking lalaki: si Amram, Izar, Hebron, asin si Uzziel. Si Kohat nabuhay sa laog nin syento treynta y tres na taon."
Exodus,6,19,Si Merari igwa nin duwang aking lalaki: si Mali asin si Musi. Ini an mga kamaganakan ni Levi kaiba an saindang mga kapagarakian.
Exodus,6,20,Inagom ni Amram si Jokebed na tugang na babae kan saiyang ama; nagin mga aki ninda si Aaron asin si Moises. Nabuhay si Amram sa laog nin syento treynta y syeteng taon.
Exodus,6,21,"Tolo an aking lalaki ni Izar: si Kora, Nefeg, asin Zikri."
Exodus,6,22,"Tolo man an aking lalaki ni Uzziel: si Misael, si Elzafan asin si Sitri."
Exodus,6,23,"Inagom ni Aaron si Eliseba na aki ni Amminadab asin tugang ni Nason; nagin mga aki ninda si Nadab, Abihu, Eleazar saka Itamar."
Exodus,6,24,"Tolo an aking lalaki ni Kora: si Assir, si Elkana, asin si Abiasaf; sinda an mga ginikanan kan mga Korahita."
Exodus,6,25,Inagom ni Eleazar na aking lalaki ni Aaron an saro sa mga aking babae ni Putiel. Nagin aki ninda si Finehas. Ini an mga namamayo kan mga pamilya saka kan mga kamaganakan kan mga tribu ni Levi.
Exodus,6,26,"Si Aaron asin si Moises iyo an mga tawong tinaraman nin Kagurangnan na, “Pangenotan nindo an mga Israelita sa pagluwas sa Egipto.”"
Exodus,6,27,Sinda an mga tawong nagsabi sa hade nin Egipto na patalingkason an mga Israelita.
Exodus,6,28,"Kan magtaram an Kagurangnan ki Moises duman sa daga nin Egipto,"
Exodus,6,29,"ini an sinabi niya, “Ako an Kagurangnan . Sabihi an hade kan gabos na itinaram ko saimo.”"
Exodus,6,30,"Alagad nagsimbag si Moises, “Aram mong maluya akong magtaram; kaya tadaw ta pagdangogon ako kan hade?”"
Exodus,7,1,"Nagtaram an Kagurangnan , “Gigibohon takang garo Dios sa atubang kan hade, asin an tugang mong si Aaron an magigin propeta mo."
Exodus,7,2,Isabi mo ki Aaron an gabos na ipinagboot ko saimo dangan siya na an masabi sa hade na tugotan an mga Israelita na humale sa saiyang daga.
Exodus,7,3,"Alagad papatagason ko an puso kan hade tanganing maski dakul na makangingirhat na bagay an gibohon ko sa Egipto, dai siya madangog saimo."
Exodus,7,4,Dangan uunaton ko an sakong kamot tanganing padusahan nin makuri an bilog na Egipto asin hahaleon ko duman an mga Israelita na sakong banwaan.
Exodus,7,5,Sa paaging iyan mamimidbid kan Egipto na ako an Kagurangnan kun padusahan ko na sinda asin iluwas ko na sa saindang daga an mga Israelita.”
Exodus,7,6,Ginibo ni Moises asin ni Aaron an gabos na ipinagboot sainda nin Kagurangnan .
Exodus,7,7,"Otsenta an edad ni Moises, asin otsenta y tres si Aaron kan makipag-olay sinda sa hade."
Exodus,7,8,"Nagtaram an Kagurangnan ki Moises asin ki Aaron,"
Exodus,7,9,"“Kun an hade magpagibo saindo nin ngangalasan bilang patotoo na sinugo ko kamo, sabihan mo si Aaron na itapok an saiyang sugkod sa atubang kan hade asin magigin halas an sugkod.”"
Exodus,7,10,"Kaya nagduman sinda sa hade dangan ginibo an ipinagboot nin Kagurangnan ; itinapok ni Aaron an saiyang sugkod sa atubangan kan hade asin kan saiyang mga opisyal, asin nagin halas an sugkod."
Exodus,7,11,"Dangan ipinaapod kan hade an mga tawong madodonong asin an mga salamangkero kan Egipto, na huli kan saindang tagong kadonongan naarog ninda an ginibo ni Aaron."
Exodus,7,12,Itinapok kan lambang saro sainda an saiyang sugkod asin nagin halas man an mga ini. Alagad hinalon kan sugkod ni Aaron an mga sugkod ninda.
Exodus,7,13,"Maski siring, padagos na nagmatagas an hade, asin habong magdangog ki Moises dangan ki Aaron sosog sa itinaram nin Kagurangnan ."
Exodus,7,14,"Dangan nagtaram an Kagurangnan ki Moises, “Matagas an puso kan hade asin habo niyang pahaleon an mga tawo."
Exodus,7,15,"Kaya sa aga, makipaghilingan ka sa hade pagduman niya sa Salog nin Nilo. Darahon mo an sugkod na nagin halas asin halaton mo siya sa pangpang kan salog."
Exodus,7,16,"Dangan sabihan mo an hade, ‘An Kagurangnan , an Dios kan mga Hebreyo, nagsugo sako tanganing sabihan ka na tugotan mong humale an saiyang banwaan tanganing magsamba saiya sa kalangtadan. Alagad sagkod ngunyan habo kang magtugot."
Exodus,7,17,"Kaya ini an itinaram nin Kagurangnan tanganing maaraman mo kun siisay siya huli sa gigibohon niya. Hilinga, papakulon ko kan sugkod na ini an Salog nin Nilo asin an tubig magigin dugo."
Exodus,7,18,"Magkakagaradan an mga sira asin mabata an salog, kaya an mga Egipcio dai makakainom kan tubig kaini.’”"
Exodus,7,19,"Nagtaram an Kagurangnan ki Moises, “Sabihan mo si Aaron na kuahon an saiyang sugkod asin unaton an saiyang kamot sa tangod kan katubigan kan Egipto, sa ibabaw kan saindang mga salog, kanal asin sapa. An tubig magigin dugo; magkakaigwa nin dugo sa bilog na daga sagkod sa mga tapayan asin batya.”"
Exodus,7,20,"Ginibo ni Moises asin ni Aaron an ipinagboot nin Kagurangnan . Sa atubang kan hade dangan kan saiyang mga opisyal, itinaas ni Aaron an saiyang sugkod saka pinakol an tubig kan Nilo, kaya an bilog na salog nagin dugo."
Exodus,7,21,Nagkagaradan an mga sira; buminata an salog mala ta an mga Egipcio dai nakainom kan tubig kaini. Nagkaigwa nin dugo sa bilog na daga nin Egipto.
Exodus,7,22,Alagad sa paagi kan saindang tagong kadonongan ginibo man kan mga salamangkero kan hade an ginibo ni Aaron kaya orog na nagmatagas an hade saka habong magdangog ki Moises asin ki Aaron sosog sa itinaram nin Kagurangnan .
Exodus,7,23,Binayaan niya sinda dangan nagpuli sa saiyang palasyo na garo mayong nangyari.
Exodus,7,24,"Nagkaralot sa pangpang kan Salog nin Nilo an gabos na Egipcio tanganing may makuang tubig, huli ta dai ninda naiinom an tubig kan Salog nin Nilo."
Exodus,7,25,Pitong aldaw an uminagi pakatapos na pakolon nin Kagurangnan an salog.
Exodus,8,1,"Dangan nagtaram an Kagurangnan ki Moises, “Dumuman ka sa hade asin sabihan mo siya na ini an itinaram nin Kagurangnan , ‘Tugotan mong humale an sakuyang banwaan tanganing makapagsamba sinda sako."
Exodus,8,2,"Kun magsayuma ka, papadusahan ko an bilog na Egipto sa paagi nin mga talapang."
Exodus,8,3,"An Salog nin Nilo mapapano nin mga talapang na maharawas sa tubig, asin maralaog sa saimong palasyo, sa saimong kwarto saka higdaan, sa mga harong kan saimong mga opisyal saka kan mga Egipcio. Lalawogon man ninda maski an saindong mga horno sagkod mga pinaglulutoan."
Exodus,8,4,"Luluksohan ninda kamo, ika, an saimong mga opisyal asin an mga Egipcio.’”"
Exodus,8,5,"Nagtaram an Kagurangnan ki Moises, “Sabihan mo si Aaron na unaton an saiyang kamot na may sugkod sa tangod kan mga salog, mga kanal, saka mga sapa tanganing paluwason an mga talapang asin panoon kaini an daga nin Egipto.”"
Exodus,8,6,Kaya inunat ni Aaron an saiyang kamot sa tangod kan katubigan nin Egipto asin nagruluwas an mga talapang patin napano kaini an daga nin Egipto.
Exodus,8,7,"Alagad ginamit kan mga salamangkero an saindang tagong kadonongan, asin nagpaluwas man sinda nin mga talapang."
Exodus,8,8,"Dangan ipinaapod kan hade si Moises saka si Aaron asin sinabihan, “Ipamibi nindo sa Kagurangnan na haleon ining mga talapang asin tutugotan ko nang humale an mga tawo tanganing makapag-atang sa Kagurangnan .”"
Exodus,8,9,"Nagsimbag si Moises, “Ikakaogma kong maaraman kun nuarin taka ipapamibi, ika, an saimong mga opisyal sagkod an saimong mga nasasakopan. Dangan mawawara an mga talapang asin mayong matatada kundi an mga yaon sa Salog nin Nilo.”"
Exodus,8,10,"Nagsimbag an hade, “Ipamibi mo ako sa aga.” Nagsabi si Moises, “Gigibohon ko an hinahagad mo tanganing maaraman mo na mayo nin ibang dios na arog sa Kagurangnan , na samong Dios."
Exodus,8,11,"Ika, an saimong mga opisyal, sagkod an saimong banwaan dai na iistorbohon kan mga talapang huli ta mawawara na ini asin mayong ibang matatada kundi idtong nasa salog.”"
Exodus,8,12,"Dangan binayaan ni Moises saka ni Aaron an hade. Siring sa panuga niya sa hade, ipinamibi ni Moises sa Kagurangnan na haleon an mga talapang."
Exodus,8,13,"Dinangog siya nin Kagurangnan . Nagkagaradan an gabos na talapang sa mga harong, sa mga natad, sagkod sa mga oma."
Exodus,8,14,"Tinambak kan mga Egipcio an mga gadan na talapang, na nakapabata sa Egipto."
Exodus,8,15,"Kan mahiling kan hade na garadan na an mga talapang, nagmatagas na naman siya asin dai niya dinangog si Moises saka si Aaron, sosog sa itinaram nin Kagurangnan ."
Exodus,8,16,"Nagtaram an Kagurangnan ki Moises, “Sabihan mo si Aaron na pakolon kan saiyang sugkod an daga, asin an alpog sa bilog na Egipto magigin mga noknok.”"
Exodus,8,17,"Kaya pinakol ni Aaron kan saiyang sugkod an daga, asin an gabos na alpog sa Egipto nagin mga noknok na nagpasakit sa mga tawo saka sa mga hayop."
Exodus,8,18,Nagbalo an mga salamangkero na magpaluwas nin mga noknok alagad mayo sindang naginibo. Maski saen igwa nin noknok.
Exodus,8,19,"Nagsabi sa hade an mga salamangkero, “An Dios an kaggibo kaini!” Alagad nagmatagas an hade asin dai niya dinangog si Moises saka si Aaron sosog sa itinaram nin Kagurangnan ."
Exodus,8,20,"Nagtaram an Kagurangnan ki Moises, “Sa agang amay magduman ka sa salog. Sabaton mo an hade sa pagduman niya sa salog dangan sabihan mo siya na nagtaram an Kagurangnan , ‘Tugotan mong humale an sakuyang banwaan tanganing makapagsamba sinda sako."
Exodus,8,21,"Pinapatanidan taka na kun magsayuma ka, mapadara ako nin mga langaw bilang padusa sa saimo, sa saimong mga opisyal sagkod sa saimong mga nasasakopan. An mga harong kan mga Egipcio mapapano nin mga langaw asin an daga matatahoban kaini."
Exodus,8,22,"Alagad ililigtas ko an Goshen, na pinag-eerokan kan sakong banwaan, tanganing maaraman mo na Ako, an Kagurangnan , iyo an mapangyari sa dagang ini."
Exodus,8,23,Ipapahiling ko an kalaenan kan sakong banwaan sa saimong banwaan. An ngangalasan na ini mangyayari sa aga.’”
Exodus,8,24,Pinatotoohan nin Kagurangnan an saiyang itinaram. Nagpadara siya nin kadakul na langaw sa palasyo kan hade asin sa mga harong kan saiyang mga opisyal. Rinaot kan mga langaw an bilog na daga nin Egipto.
Exodus,8,25,"Ipinaapod kan hade si Moises saka si Aaron dangan sinabihan, “Lakaw asin mag-atang kamo sa saindong Dios digdi sa banwaan na ini.”"
Exodus,8,26,"“Bakong tama na gibohon mi iyan,” an simbag ni Moises, “huli ta maaanggot an mga Egipcio sa gigibohon ming pagdolot nin mga hayop sa Kagurangnan na samong Dios. Kun digdi kami magdolot asin mahiling kami kan mga Egipcio, dai daw ninda kami gapoon?"
Exodus,8,27,"Kaipuhan na maglakaw kami nin tolong aldaw pasiring sa kalangtadan tanganing mag-atang sa Kagurangnan na samong Dios, siring sa ipinagboot niya samo.”"
Exodus,8,28,"Nagsabi an hade, “Tutugotan ko kamong mag-atang sa Kagurangnan na saindong Dios duman sa kalangtadan, bastang dai kamo magrayo. Ipamibi mo ako.”"
Exodus,8,29,"Nagsimbag si Moises, “Pakahale ko digdi, mamimibi ako sa Kagurangnan tanganing sa aga magharale an mga langaw sa saimo, sa saimong mga opisyal sagkod sa saimong mga nasasakopan. Alagad dai mo na nanggad kami pagdayaon asin dai mo na pag-olangon an mga tawo sa pag-atang sa Kagurangnan .”"
Exodus,8,30,Naghale si Moises dangan namibi sa Kagurangnan .
Exodus,8,31,"Ginibo nin Kagurangnan an hinagad ni Moises: hinale niya an mga langaw sa hade, sa saiyang mga opisyal sagkod sa saiyang mga nasasakopan; mayong natada maski sarong langaw."
Exodus,8,32,"Alagad nagmatagas na naman an hade, asin dai tinugotan na humale an mga tawo."
Exodus,9,1,"Nagtaram an Kagurangnan ki Moises, “Dumuman ka sa hade asin sabihan mo siya na nagtaram an Kagurangnan , an Dios kan mga Hebreyo, ‘Tugotan mong humale an sakuyang banwaan tanganing makapagsamba sinda sako."
Exodus,9,2,"Kun magsayuma ka giraray asin padagos na pugolon sinda,"
Exodus,9,3,"papadusahan taka. Papadarahan ko nin makangirhat na helang an gabos mong hayop—an saimong mga kabayo, mga asno, mga kamelyo, mga baka, mga karnero, saka mga kanding."
Exodus,9,4,Lalaenon ko an mga hayop kan mga Israelita sa mga hayop kan mga Egipcio tanganing mayong magadan sa mga hayop na sadiri kan mga Israelita.
Exodus,9,5,"Ako, an Kagurangnan , nagtatalaan kan oras: sa aga gigibohon ko ini.’”"
Exodus,9,6,"Sunod na aldaw, ginibo nin Kagurangnan an saiyang itinaram, kaya nagkagaradan an gabos na hayop kan mga Egipcio alagad mayong nagadan maski saro sa mga hayop kan mga Israelita."
Exodus,9,7,"Nagsugo an hade tanganing siyasaton an nangyari, asin naaraman niya na mayo nin nagadan sa mga hayop kan mga Israelita. Alagad nagmatagas an hade asin dai tinugotan na humale an mga tawo."
Exodus,9,8,"Dangan nagtaram an Kagurangnan ki Moises asin ki Aaron, “Humakbot kamo nin abo sa pogon asin sa atubang kan hade, itapok iyan ni Moises paitaas."
Exodus,9,9,"Malakop an abo sa daga nin Egipto siring sa pinong alpog, asin an lawas kan mga tawo saka mga hayop tutuboan nin mga pigsa na nagnanana.”"
Exodus,9,10,Kaya nagkua sinda nin abo sa pogon asin nagtindog sa atubangan kan hade. Itinapok ini ni Moises paitaas asin tinuboan nin mga pigsa na nagnanana an mga tawo saka an mga hayop.
Exodus,9,11,An mga salamangkero dai nakahampang ki Moises huli ta lakop man an hawak ninda nin mga pigsa arog kan ibang mga Egipcio.
Exodus,9,12,"Alagad pinatagas nin Kagurangnan an puso kan hade, kaya dai kaini dinangog si Moises saka si Aaron, sosog sa itinaram nin Kagurangnan ."
Exodus,9,13,"Nagtaram an Kagurangnan ki Moises, “Magduman ka sa hade sa agang amay, asin sabihan mo siya na an Kagurangnan , an Dios kan mga Hebreyo, nagtaram, ‘Tugotan mong humale an sakuyang banwaan tanganing makapagsamba sinda sako."
Exodus,9,14,"Ngunyan, bako sana an saimong mga opisyal saka mga nasasakopan an papadusahan ko, kundi sagkod ika, tanganing maaraman mo na mayo nin makakaarog sa sako sa bilog na kinaban."
Exodus,9,15,Garadan na kuta kamo kun ika asin an saimong banwaan sakong pinahelang.
Exodus,9,16,"Alagad binuhay taka tanganing ipahiling saimo an sakong kapangyarihan, asin tanganing makalakop sa bilog na kinaban an sakuyang ngaran."
Exodus,9,17,Alagad mapaabaw-abaw ka pa sagkod ngunyan asin habo mo pang tugotan na humale an sakong banwaan.
Exodus,9,18,"Sa aga, sa siring kaining oras, papauranan ko nin sarong makosog na uran nin yelo an Egipto na dai pa nadangog sa istorya kan dagang ini."
Exodus,9,19,"Kaya ngunyan, ipagboot mo na isirong an saimong mga hayop saka an ano pa man na dapat na isirong, huli ta magagadan an gabos na tawo asin hayop na matamaan kan yelo.’”"
Exodus,9,20,"Natakot sa itinaram nin Kagurangnan an ibang mga opisyal kan hade, kaya pinasirong ninda an saindang mga oripon asin mga hayop."
Exodus,9,21,Alagad an iba dai natakot sa patanid nin Kagurangnan kaya pinabayaan sa kaomahan an saindang mga oripon asin mga hayop.
Exodus,9,22,"Dangan nagtaram an Kagurangnan ki Moises, “Unata paitaas an saimong kamot tanganing umuran nin yelo sa bilog na daga nin Egipto asin tumama sa mga tawo, sa mga hayop, dangan sa gabos na tinanom sa kaomahan.”"
Exodus,9,23,"Kaya itinaas ni Moises an saiyang sugkod, dangan pinadaguldol asin pinakikilat nin Kagurangnan saka pinauranan nin yelo an daga."
Exodus,9,24,Makosog nin marahay an uran nin yelo na may kaibang kikilat. Ini an pinakamakosog na pag-uran nin yelo sa bilog na istorya nin Egipto.
Exodus,9,25,Naghugpa an yelo sa bilog na daga nin Egipto asin nagkagaradan an dai nakasirong na mga hayop saka tawo. Nagkararaot man an mga tinanom asin nagkabarare an mga kahoy.
Exodus,9,26,"An rehiyon nin Goshen, na pinag-eerokan kan mga Israelita, iyo sana an lugar na dai hinugpaan nin yelo."
Exodus,9,27,"Ipinaapod kan hade si Moises saka si Aaron asin sinabihan, “Ngunyan nagkasala ako, an Kagurangnan iyo an tama. Ako asin an sakong banwaan an sala."
Exodus,9,28,Mamibi kamo sa Kagurangnan huli ta dai mi na matitios ining pagdaguldol asin pag-uran nin yelo. Nanunuga ako na papahaleon ko na kamo; asin dai na kamo maghahaloy digdi.”
Exodus,9,29,"Nagsabi si Moises, “Pakaluwas ko sa syudad, iitaas ko an sakong kamot sa pagpamibi sa Kagurangnan . Maontok an pagdaguldol asin an pag-uran nin yelo, tanganing maaraman mong an Kagurangnan iyo an kagsadiri kan kinaban."
Exodus,9,30,Alagad aram kong ika asin an saimong mga opisyal dai natatakot sa Kagurangnan Dios.”
Exodus,9,31,An tanom na lino saka sebada nagkararaot huli ta naghihinog na an sebada asin namumurak na an lino.
Exodus,9,32,Alagad maski saro kan trigo dai naano huli ta huri an pagtalubo kaini.
Exodus,9,33,"Binayaan ni Moises an hade; nagduman siya sa luwas kan syudad, asin itinaas an saiyang mga kamot sa pagpamibi sa Kagurangnan . Dangan nag-ontok an daguldol, an yelo asin an uran."
Exodus,9,34,"Kan mahiling kan hade an nangyari, nagkasala naman siya. Nagmatagas siya asin an saiyang mga opisyal."
Exodus,9,35,"Siring sa itinaram nin Kagurangnan ki Moises, dai tinugotan kan hade na maghale an mga Israelita."
Exodus,10,1,"Dangan nagtaram an Kagurangnan ki Moises, “Magduman ka sa hade. Pinatagas ko an saiyang puso asin an puso kan saiyang mga opisyal tanganing ikapahiling ko sainda ining mga ngangalasan,"
Exodus,10,2,siring man tanganing ikaosip nindo sa saindong mga aki asin mga makoapo kun paano ginibong ngingisihan an mga Egipcio kan ipahiling ko sainda an mga ngangalasan. Kamo gabos makakamidbid na ako an Kagurangnan .”
Exodus,10,3,"Kaya nagduman si Moises saka si Aaron sa hade asin sinabihan, “An Kagurangnan , an Dios kan mga Hebreyo, nagtaram, ‘Sagkod nuarin ka magmamatagas sa atubangan ko? Tugoteng humale an sakong banwaan tanganing makapagsamba sinda sako."
Exodus,10,4,"Kun padagos kang magsayuma, an saimong banwaan dadarahan ko nin mga doron sa aga."
Exodus,10,5,"Huli sa kadakulan, matatahoban ninda an daga. Kakakanon ninda an gabos na dai naraot kan yelo, sagkod an nagkataradang mga kahoy."
Exodus,10,6,"Mapapano nin mga doron an saimong palasyo, an mga harong kan saimong mga opisyal sagkod kan saimong mga nasasakopan. Mas grabe ini ki sa mga naenot na nahiling kan saimong mga ginikanan.’” Pakasabi kaini, naghale si Moises."
Exodus,10,7,"Sinabihan an hade kan saiyang mga opisyal, “Sagkod nuarin kita riribokon kan tawong ini? Tugote nang humale an mga lalaking Israelita tanganing makapagsamba sinda sa Kagurangnan na saindang Dios. Dai mo pa nahihiling na raot na an Egipto?”"
Exodus,10,8,"Kaya pinabalik giraray sa hade si Moises saka si Aaron. Sinabihan sinda kan hade, “Pwede na kamong maghale asin magsamba sa Kagurangnan na saindong Dios. Alagad siisay nanggad an mahale?”"
Exodus,10,9,"Nagsimbag si Moises, “Gabos kami mahale—magpoon sa gurang sagkod sa aki, lalaki man o babae. Kaipuhan na darahon mi man an samong mga karnero, mga kanding saka mga baka, huli ta mapyesta kami para sa Kagurangnan .”"
Exodus,10,10,"Nagsabi an hade, “Minasumpa ako sa ngaran nin Kagurangnan na dai ko nanggad tutugotan na umiba an mga babae asin mga aki! Maliwanag na nag-iisip kamong magrebelde laban sako."
Exodus,10,11,"Dai pwede! An mga lalaki sana an makakahale tanganing magsamba sa Kagurangnan kun iyan an gusto nindo.” Pakasabi kaini, isinubol sinda paluwas."
Exodus,10,12,"Dangan nagtaram an Kagurangnan ki Moises, “Unata paitaas an saimong kamot tanganing dumagsa an mga doron sa daga nin Egipto, asin uboson an gabos na tinanom na natada kan uran nin yelo."
Exodus,10,13,"Kaya itinaas ni Moises an saiyang sugkod, dangan pinahoyop nin Kagurangnan an doros hale sa sirangan sa bilog na aldaw asin banggi. Pagkaaga, nadara na kan doros an mga doron."
Exodus,10,14,Duminagsa an mga doron sa bilog na daga nin Egipto. Iyo ini an pinakamahibog na doron na dai pa nahiling kaidto o mahihiling ngapit.
Exodus,10,15,Nangitom an daga huli sa doron. Inubos kaini an gabos na tinanom asin an gabos na prutas kan mga kahoy na natada kan uran nin yelo. Mayong nawalat maski sarong dahon sa arin man na kahoy o tinanom sa bilog na daga nin Egipto.
Exodus,10,16,"Ipinaapod tolos kan hade si Moises saka si Aaron asin sinabihan, “Nagkasala ako sa Kagurangnan na saindong Dios siring man sa saindo."
Exodus,10,17,Patawada ako ngunyan na sana sa pagkakasala kong ini asin ipamibi mo ako sa Kagurangnan na saindong Dios na haleon sako an magabat na padusang ini.”
Exodus,10,18,Binayaan ni Moises an hade dangan namibi sa Kagurangnan .
Exodus,10,19,Pinahoyop nin Kagurangnan an makosog na doros hale sa solnopan asin ipinalid kaini an mga doron pasiring sa Dagat na Pula. Mayong natada maski sarong doron sa bilog na daga nin Egipto.
Exodus,10,20,Alagad pinatagas nin Kagurangnan an puso kan hade kaya dai niya tinugotan na humale an mga Israelita.
Exodus,10,21,"Nagtaram an Kagurangnan ki Moises, “Unata paitaas an saimong kamot tanganing magkaigwa nin mahibog na kadikloman na matahob kan daga nin Egipto, sarong kadikloman na mamamatean kan gabos.”"
Exodus,10,22,"Kaya itinaas ni Moises an saiyang kamot, asin nagdiklom an Egipto sa laog nin tolong aldaw;"
Exodus,10,23,dai nagkahirilingan an mga Egipcio asin dai nin siisay man na nakahale sa saiyang namumugtakan. Alagad maliwanag sa lugar kan mga Israelita.
Exodus,10,24,"Inapod kan hade si Moises asin sinabihan, “Lakaw na kamo sa pagsamba sa Kagurangnan ; ipag-iba nindo maski an mga babae sagkod mga aki. Alagad mawawalat digdi an saindong mga karnero, mga kanding, asin mga baka.”"
Exodus,10,25,"Nagsimbag si Moises, “Dangan ika na an matao samo nin mga hayop na iaatang sa Kagurangnan na samong Dios."
Exodus,10,26,"Dai pwede iyan! Dadarahon mi an samong mga hayop; mayong mawawalat maski saro. Kami sana an kaipuhan magpili kan mga hayop na iaatang sa Kagurangnan na samong Dios. Sagkod na dai kami nakaabot duman, dai mi maaaraman kun arin na mga hayop an iaatang saiya.”"
Exodus,10,27,Alagad pinatagas na naman nin Kagurangnan an puso kan hade kaya dai ini nagtugot na humale sinda.
Exodus,10,28,"“Humale ka sa atubangan ko,” an sabi niya ki Moises. “Dai ka na magpahiling sako! Sa oras na mahiling taka, magagadan ka!”"
Exodus,10,29,“Kukuyogon ko an sinabi mo!” an simbag ni Moises. “Dai na nanggad ako mapahiling saimo!”
Exodus,11,1,"Dangan nagtaram an Kagurangnan ki Moises, “Saro na sanang padusa an ipapadara ko sa hade asin sa bilog na Egipto. Pakatapos kaiyan, bako sana niya kamong tutugotan na humale kundi isusubol pa niya kamo."
Exodus,11,2,Kaya sabihan mo an mga Israelita na maghagad nin mga alahas na bulawan saka plata sa saindang kataed.”
Exodus,11,3,"Pinagmarahay nin Kagurangnan na igalang kan mga Egipcio an mga Israelita. Sa katotoohan, dakula an paghiling ki Moises kan mga opisyal kan hade asin kan gabos na tawo."
Exodus,11,4,"Sinabihan ni Moises an hade, “Ini an itinaram nin Kagurangnan , ‘Diyan na matangang banggi malibot ako sa Egipto,"
Exodus,11,5,"asin magagadan an gabos na matuang lalaki sa Egipto, magpoon sa matua kan hade na magmamana kan trono sagkod sa matua kan babaeng oripon na paragiling nin trigo, siring man an gabos na matua kan mga hayop."
Exodus,11,6,Kaya magkakaigwa nin makosog na pagtangis sa bilog na Egipto na dai pa nangyari kaidto o mangyayari ngapit.
Exodus,11,7,"Alagad mayo maski sarong ayam na mangarob sa mga Israelita o sa saindang mga hayop, tanganing maaraman mo na pinalaen ko an mga Israelita sa mga Egipcio.’”"
Exodus,11,8,"Tinapos ni Moises an saiyang pagtaram kan siya magsabi, “Marani dangan maluhod sako an gabos mong opisyal asin makikimaherak na humale na ako kaiba an sakong mga kahimanwa. Dangan mahale ako.” Pakasabi kaini, anggot na marahay na binayaan ni Moises an hade."
Exodus,11,9,"Tinaraman nin Kagurangnan si Moises, “Dai ka dadangogon kan hade tanganing ikapahiling ko sa Egipto an dakul pang ngangalasan.”"
Exodus,11,10,"Ginibo ni Moises saka ni Aaron an mga ngangalasan na ini sa atubang kan hade, alagad pinatagas nin Kagurangnan an puso kan hade kaya dai niya tinugotan na humale sa saiyang daga an mga Israelita."
Exodus,12,1,"Sa Egipto, nagtaram an Kagurangnan ki Moises asin ki Aaron:"
Exodus,12,2,“An bulan na ini iyo an magigin enot na bulan kan taon para sa saindo.
Exodus,12,3,"Sabihan nindo kaini an bilog na banwaan nin Israel: sa ikasampolong aldaw kan bulan na ini, an lambang pamayo kan harong mapili nin kordero o kanding para sa saiyang pamilya."
Exodus,12,4,"Kun an sarong pamilya dai makakaubos nin sarong hayop, an pamilyang iyan asin an kataed na pamilya pwedeng magbanga kan hayop. An pagbanga gigibohon sosog sa bilang kan mga tawo asin sa kayang kakanon kan lambang saro."
Exodus,12,5,An pilion nindo pwedeng kordero o kanding alagad kaipuhan na sarong taon an edad kaiyan asin mayo nin kaninan.
Exodus,12,6,"Aatamanon an mga hayop sagkod sa ikakatorseng aldaw kan bulan. Dangan bago magsolnop an aldaw, an mga hayop buburonoon kan bilog na komunidad."
Exodus,12,7,Makua sinda kan dugo dangan ilalahid ninda iyan sa mga hamba asin sa itaas kan mga pinto kan mga harong na kakakanan ninda kan mga hayop.
Exodus,12,8,"Sa bangging iyan, iihawon an binunong hayop dangan kakakanon kaiba an mapait na gulay asin an tinapay na mayo nin lebadura."
Exodus,12,9,"Dai nindo pagkakanon na hilaw o linabonan an arin man na parte kaini kundi bilog na inihaw, kairiba an payo, an mga bitis, sagkod an mga nasa laog kan tulak."
Exodus,12,10,"Kaipuhan mayo nin matada kaiyan na maagahan pa; kun igwa, dapat na tutongon."
Exodus,12,11,"Kakanon nindo ini nin hidali, asin kaipuhan nakasulot na kamo nin gubing na panlakaw, nakasandalyas asin kapot na an sugkod. Iyo ini an Pyesta kan Paskwa nin Kagurangnan ."
Exodus,12,12,"“Sa bangging iyan, maagi ako sa daga nin Egipto asin gagadanon ko an gabos na matuang lalaki, tawo man o hayop. Papadusahan ko an gabos na dios-dios kan Egipto. Ako an Kagurangnan ."
Exodus,12,13,"An dugo sa mga hamba asin sa itaas kan mga pintoan iyo an tanda kan mga harong na pinag-eerokan nindo. Sa oras na mahiling ko an dugo, lilihisan ko kamo asin mayo nin mangyayari saindo mantang pinapadusahan ko an mga Egipcio."
Exodus,12,14,Kaipuhan na selebraron nindo an aldaw na ini bilang sarong pyesta tanganing magiromdoman nindo an sakong ginibo. Gigibohon nindo ini sagkod pa man. Ako an Kagurangnan .”
Exodus,12,15,"Nagtaram an Kagurangnan , “Pitong aldaw kamong magkakan nin tinapay na mayo nin lebadura. Sa enot na aldaw, hahaleon nindo an gabos na lebadura sa saindong mga harong huli ta an siisay man na magkakan nin tinapay na igwa nin lebadura sa laog kan pitong aldaw na iyan, dai ko na ibibilang na kaayon sa sakong banwaan."
Exodus,12,16,Sa enot asin sa ikapitong aldaw magtiripon kamo sa pagsamba. Dai kamo magtrabaho sa mga aldaw na iyan alagad pwede nindong andamon an saindong mga pagkakan.
Exodus,12,17,Giromdoma nindo ining pyesta kan tinapay na mayo nin lebadura huli ta sa aldaw na ini ilinuwas ko kamo sa Egipto. Giboha nindo an pyestang ini sa gabos na panahon.
Exodus,12,18,"Magpoon sa banggi kan ikakatorseng aldaw kan enot na bulan sagkod sa banggi kan ikabeynte y unong aldaw, dai kamo magkakan nin tinapay na igwa nin lebadura."
Exodus,12,19,"Sa laog nin pitong aldaw, kaipuhan na daing makuang lebadura sa saindong mga harong huli ta an siisay man, Israelita o dayuhan,"
Exodus,12,20,"na kumakan nin tinapay na igwa nin lebadura, dai ko na ibibilang na kaayon sa sakong banwaan.”"
Exodus,12,21,"Inapod ni Moises an gabos na lider nin Israel dangan sinabihan, “An lambang saro saindo magpili nin sarong kordero o sarong kanding dangan bunoon iyan tanganing an saindong pamilya makapagselebrar kan Paskwa."
Exodus,12,22,"Kumua kamo kan sanga nin isopo, ibuntog nindo iyan sa dugo na nasa palanggana, asin ilahid sa mga hamba saka sa itaas kan mga pinto. Dangan mayo na sa saindong magluwas sa harong sagkod mag-aga."
Exodus,12,23,"Malibot an Kagurangnan sa Egipto tanganing gadanon an mga Egipcio. Sa oras na mahiling niya an dugo sa mga hamba asin sa itaas kan mga pinto, dai niya tutugotan na lumaog an paragadan sa saindong mga harong tanganing gadanon kamo."
Exodus,12,24,Gibohon nindo an seremonyang ini bilang sarong pagboot sa saindo asin sa saindong mga aki sagkod pa man.
Exodus,12,25,Ipagpadagos nindo an paggibo kaini kun yaon na kamo sa dagang ipinanuga saindo nin Kagurangnan .
Exodus,12,26,"Kun maghapot an saindong mga aki, ‘Ano an kahulogan kan seremonyang ini?’"
Exodus,12,27,"Masimbag kamo, ‘Iyo ini an paggiromdom kan Paskwa nin Kagurangnan , huli ta ilinigtas niya kami kan lihisan niya an harong kan mga Israelita duman sa Egipto, alagad ginadan niya an mga Egipcio.’” Dangan nagruluhod an mga Israelita asin nagsaramba."
Exodus,12,28,"Pakatapos, nagpuli sinda asin ginibo an ipinagboot nin Kagurangnan ki Moises saka ki Aaron."
Exodus,12,29,"Kan matangang banggi, ginadan nin Kagurangnan an gabos na matuang lalaki sa Egipto, magpoon sa matua kan hade na magmamana kan trono, sagkod sa matua kan bilanggo na nasa bilanggoan; ginadan man niya an gabos na matua kan mga hayop."
Exodus,12,30,"Kan bangging idto, nagimata an hade, an saiyang mga opisyal, sagkod an gabos na Egipcio. Nagkaigwa nin makosog na pagtangis sa bilog na Egipto, huli ta mayo nin harong na dai nin gadan."
Exodus,12,31,"Kan mismong bangging idto, ipinaapod kan hade si Moises saka si Aaron asin sinabihan, “Magharale na kamo digdi sa sakong banwaan, kamo asin an kapwa nindo Israelita! Lakaw asin sambaha nindo an Kagurangnan siring sa saindong hinahagad."
Exodus,12,32,"Daraha nindo an saindong mga karnero, mga kanding, sagkod mga baka dangan humale na kamo. Ipamibi man nindo na mabendisyonan ako.”"
Exodus,12,33,"Pinapaghidali kan mga Egipcio an mga Israelita sa saindang paghale sa Egipto. Olay ninda, “Magagadan kami gabos kun dai pa kamo maghale digdi.”"
Exodus,12,34,"Kaya pinano kan mga Israelita an saindang mga mangko nin minasang arina na mayo nin lebadura, pinatos ini nin yamit dangan pinasan."
Exodus,12,35,Ginibo man kan mga Israelita an isinabi sainda ni Moises; an mga Egipcio hinagadan ninda nin mga alahas na bulawan saka plata asin mga gubing.
Exodus,12,36,"Pinagmarahay nin Kagurangnan na igalang kan mga Egipcio an mga Israelita tanganing tawan sinda kan saindang hinahagad. Sa siring na paagi, nadara kan mga tawo an kayamanan kan mga Egipcio."
Exodus,12,37,"Naglakaw an mga Israelita hale sa Rameses pasiring sa Sukkot. Maabot sa seis syentos mil an kalalakihan, dai pa kabilang an mga babae saka mga aki."
Exodus,12,38,"Dakul na bakong mga Israelita an nag-iriba sainda. Nagsunod man sainda an dai mabilang na mga karnero, mga kanding, asin mga baka."
Exodus,12,39,"Nagluto sinda nin tinapay na mayo nin lebadura hale sa dara nindang minasa, huli ta kan isubol sinda paluwas sa Egipto, dai na sinda nagkaigwa nin oras na mag-andam nin pagkakan o magmasa nin arina na igwa nin lebadura."
Exodus,12,40,Nag-erok sa Egipto an mga Israelita sa laog nin kwatro syentos treyntang taon.
Exodus,12,41,Naghale sinda sa Egipto sa huring aldaw kan ikakwatro syentos treyntang taon.
Exodus,12,42,An bangging idto iyo an banggi nin pagbantay kan Kagurangnan tanganing iluwas sinda sa Egipto; kaya an bangging idto sarong banggi nin pagbantay na itinalaan para sa Kagurangnan kan banwaan nin Israel sagkod pa man.
Exodus,12,43,"Nagtaram an Kagurangnan ki Moises asin ki Aaron, “Uya an mga pagboot manongod sa Paskwa: Dai pwedeng magkakan kan inandam para sa Paskwa an dayuhan,"
Exodus,12,44,alagad an binakal nindong oripon pwede nang kumakan kaiyan kun sinerkomsisyon na nindo siya.
Exodus,12,45,Dai man pwedeng magkakan kaiyan maski an nakikisakat o an nagpapatandan.
Exodus,12,46,An lambang kordero kaipuhan kakanon sa laog kan harong na pinag-andaman kaiyan; dai nanggad nindo pagdarahon sa luwas an arin man na kabtang kaiyan asin dai nanggad nindo pagbarion an arin man na tolang.
Exodus,12,47,An bilog na banwaan nin Israel kaipuhan na magselebrar kan pyestang ini.
Exodus,12,48,"Mayo nin siisay man na bakong serkomsisyonado an pwedeng kumakan kan Kordero Pangpaskwa. Kun an sarong dayuhan na nakikihimanwa saindo boot magselebrar kan Paskwa tanganing mag-omaw sa Kagurangnan , kaipuhan serkomsisyonon ngona nindo siya asin an gabos na lalaki sa saiyang harong. Dangan mimidbidon na siya siring sa sarong tunay na Israelita asin pwede na siyang makisumaro sa pagselebrar kan Paskwa."
Exodus,12,49,Sakop kan mga pagboot na ini an gabos na Israelita asin an mga dayuhan na nakikihimanwa saindo.”
Exodus,12,50,Nagkuyog an gabos na Israelita asin ginibo an ipinagboot nin Kagurangnan ki Moises saka ki Aaron.
Exodus,12,51,"Kan aldaw na idto, ilinuwas nin Kagurangnan sa Egipto an mga tribu nin Israel."
Exodus,13,1,"Nagtaram an Kagurangnan ki Moises,"
Exodus,13,2,"“Ikonsagra nindo sa sako an gabos na matuang lalaki, huli ta rogaring ko an lambang matuang lalaking Israelita asin an lambang matuang lalaking hayop.”"
Exodus,13,3,"Sinabihan ni Moises an mga tawo, “Giromdoma nindo an aldaw na ini—an aldaw kan paghale nindo sa Egipto, an lugar na nag-oripon saindo. Iyo ini an aldaw na ilinuwas kamo nin Kagurangnan huli kan saiyang kapangyarihan. Dai kamo magkakan nin tinapay na igwa nin lebadura."
Exodus,13,4,"Naghahale kamo sa Egipto sa aldaw na ini, sa enot na bulan, an bulan nin Abib."
Exodus,13,5,"Nanuga an Kagurangnan sa saindong mga ginikanan na itatao niya saindo an daga kan mga Cananeo, Heteo, Amoreo, Heveo asin mga Jebuseo. Kun darahon na niya kamo duman sa dagang mayaman sa gabos na bagay, gibohon nindo ining pyesta sa enot na bulan kan lambang taon."
Exodus,13,6,Sa laog nin pitong aldaw magkakan kamo nin tinapay na mayo nin lebadura asin sa ikapitong aldaw magpyesta kamo para sa Kagurangnan .
Exodus,13,7,Sa laog nin pitong aldaw dai kamo magkakan nin tinapay na igwa nin lebadura; kaipuhan mayo nin makuang lebadura o tinapay na igwa nin lebadura maski saen sa saindong daga.
Exodus,13,8,"Pagpoon kan pyesta, ipasabot nindo sa saindong mga aki na ginigibo nindo an gabos na ini huli sa ginibo nin Kagurangnan para sa saindo kan maghale kamo sa Egipto."
Exodus,13,9,"An paggibo kaini sarong pagiromdom, arog sa sarong bagay na nakagakod sa saindong kamot o sa saindong angog; magpapagiromdom iyan sa saindo na magpadagos kamo sa pag-adal kan Togon nin Kagurangnan , huli ta ilinuwas niya kamo sa Egipto huli kan saiyang dakulang kapangyarihan."
Exodus,13,10,Taon-taon gigibohon nindo an pyestang ini sa talaan na aldaw.
Exodus,13,11,"“Dadarahon kamo nin Kagurangnan sa daga kan mga Cananeo na ipinanuga niya saindo asin sa saindong mga ginikanan. Kun itao na niya iyan saindo,"
Exodus,13,12,idolot nindo sa Kagurangnan an gabos na matuang lalaki. Sadiri nin Kagurangnan an gabos na matuang lalaki kan saindong mga hayop.
Exodus,13,13,"Alagad kaipuhan tuboson nindo nin kordero an lambang matuang lalaking asno. Kun habo nindong tuboson an asno, barion nindo an liog kaiyan. Kaipuhan tuboson nindo an lambang matua nindong aking lalaki."
Exodus,13,14,"Sa maabot na panahon, kun maghapot an saindong aking lalaki kun ano an boot sabihon kan ginigibo nindong ini, sabihan nindo, ‘Huli kan saiyang dakulang kapangyarihan, hinale kami nin Kagurangnan sa Egipto, saen nagin mga oripon kami."
Exodus,13,15,"Kan nagmatagas an hade asin habo niya kaming tugotan na humale, ginadan nin Kagurangnan an lambang matuang lalaki sa daga nin Egipto, tawo man o hayop. Ini an dahelan kun tadaw ta inaatang mi sa Kagurangnan an lambang matuang lalaking hayop, alagad tinutubos mi an samong mga matuang aking lalaki."
Exodus,13,16,Ini arog sa sarong bagay na nakagakod sa samong kamot o sa samong angog; magpapagiromdom ini samo na ilinuwas kami nin Kagurangnan sa Egipto huli kan saiyang dakulang kapangyarihan.’”
Exodus,13,17,"Kan tugotan kan hade nin Egipto na humale na an mga Israelita, dai sinda pinaagi nin Dios sa daga kan mga Filisteo maski iyo ini an pinakaharaning dalan. Nagsaboot an Dios, “Tibaad magbasol an mga tawo asin magbalik sa Egipto kun mapalaban na tolos sinda.”"
Exodus,13,18,"Kaya pinalibot niya sinda sa kalangtadan pasiring sa Dagat na Pula, maski andam sinda sa pakilaban pagluwas ninda sa Egipto."
Exodus,13,19,"Dinara ni Moises an mga tolang ni Jose, sa pag-otob sa kahagadan kaini, kan magsabi si Jose, “Kun iligtas na kamo nin Dios, kaipuhan darahon nindo an sakong tolang paghale nindo sa lugar na ini.”"
Exodus,13,20,Naghale sa Sukkot an mga Israelita asin nagkampo sa Etam na nasa tampi kan kalangtadan.
Exodus,13,21,"Kun aldaw, an Kagurangnan nasa harigi nin panganoron, nangengenot tanganing itukdo sainda an dalan; kun banggi, nasa harigi siya nin kalayo tanganing magtao sainda nin liwanag, tanganing makabaklay sinda sa aldaw asin sa banggi."
Exodus,13,22,Danay na nangengenotan sa mga tawo an harigi nin panganoron kun aldaw asin an harigi nin kalayo kun banggi.
Exodus,14,1,"Dangan nagtaram an Kagurangnan ki Moises,"
Exodus,14,2,"“Sabihan mo an mga Israelita na magbalik asin magkampo sa atubang kan Pi-hahirot, sa pagultanan kan Migdol asin kan Dagat na Pula, harani sa Baal-zefon."
Exodus,14,3,Maghohona an hade na nagkaralagalag an mga Israelita asin nagkaralaom sa kalangtadan.
Exodus,14,4,"Papatagason ko an saiyang puso, kaya lalamagon niya kamo, alagad an kapangganahan ko saiya asin sa saiyang mga hukbo an matao sako nin kaomawan. Dangan maaaraman ninda na ako an Kagurangnan .” Sinunod kan mga Israelita an ipinagibo sainda."
Exodus,14,5,"Kan masabihan an hade kan Egipto na nagdulag an mga Israelita, nagbago nin isip an hade, asin an saiyang mga opisyal. Nagsarabi sinda, “Ano ining ginibo ta? Pinabayaan tang makahale an mga Israelita asin ngunyan nawaraan logod kita nin mga oripon.”"
Exodus,14,6,Ipinaandam kan hade an saiyang karwahe asin ipinag-iba an saiyang mga hukbo.
Exodus,14,7,"Nagluwas siya kaiba an gabos niyang karwahe, kabilang an seis syentos na piling karwahe; an lambang saro kaini may lunad na opisyal."
Exodus,14,8,"Pinatagas nin Kagurangnan an puso kan hade kaya linamag kaini an mga Israelita, na mapangganang nagharale."
Exodus,14,9,"Linamag sinda kan mga hukbo, kan mga nakakabayo saka mga nakakarwaheng soldados nin Egipto asin inabotan sinda na nakakampo sa pangpang kan Dagat na Pula, harani sa Pi-hahirot asin Baal-zefon."
Exodus,14,10,"Kan mahiling kan mga Israelita na harani na an hade saka an saiyang mga soldados, natakot sinda asin naghagad nin tabang sa Kagurangnan ."
Exodus,14,11,"Sinabihan ninda si Moises, “Mayo na daw nin mga lulubngan sa Egipto kaya dinara mo kami tanganing digdi sa kalangtadan magadan? Hilinga an ginibo mo sa pagluwasan mo samo sa Egipto!"
Exodus,14,12,Bakong sinabihan mi na ika bago kita naghale na arog kaini an mangyayari? Sinabihan mi ika na dai mo kami pakiaraman asin na pabayaan mo kaming magpadagos sa paglingkod sa mga Egipcio. Mas marahay pang magin oripon kami ninda ki sa magadan digdi sa kalangtadan.”
Exodus,14,13,"Nagsimbag si Moises, “Dai kamo matakot! Dai kamo maghiro! Hilingon nindo kun ano an gigibohon nin Kagurangnan tanganing iligtas kamo ngunyan; dai na nindo mahihiling an mga Egipciong iyan sagkod pa man."
Exodus,14,14,An Kagurangnan an makikipaglaban para sa saindo. Mayo kamong gigibohon maski ano man.”
Exodus,14,15,"Nagtaram an Kagurangnan ki Moises, “Tano ta naghahagad ka sako nin tabang? Sabihan mo an mga tawo na magpadagos sa paglakaw."
Exodus,14,16,Iitaas mo an saimong sugkod asin unaton mo an saimong kamot sa tangod kan dagat. An tubig mababanga tanganing makalakaw sa mamarang daga an mga Israelita pasiring sa ibong kan dagat.
Exodus,14,17,"Orog na papatagason ko an puso kan mga Egipcio kaya lalamagon ninda an mga Israelita, asin makakakua ako nin kaomawan huli kan sakong kapangganahan laban sa hade, sa saiyang mga hukbo asin sa saiyang mga nakakabayo saka mga nakakarwaheng soldados."
Exodus,14,18,"Sa oras na madaog ko sinda, maaaraman kan mga Egipcio na ako an Kagurangnan .”"
Exodus,14,19,An anghel nin Dios na nasa enotan kan hukbo nin Israel nagpahurihan. Nagpahurihan man an hariging panganoron sa mga Israelita dangan nag-ontok
Exodus,14,20,"sa pagultanan ninda asin kan mga Egipcio. An panganoron nagtao nin kadikloman sa mga Egipcio, alagad nagtao nin liwanag sa mga Israelita. Kaya nag-agi an bilog na banggi na dai nagkaharanihan an duwang hukbo."
Exodus,14,21,"Inunat ni Moises an saiyang kamot sa tangod kan dagat, asin pinabalik nin Kagurangnan an dagat sa paagi nin makosog na doros hale sa sirangan. Sa bilog na banggi naghoyop an doros asin an dagat nagin mamarang daga; nabanga an tubig."
Exodus,14,22,Nag-ibong sa dagat an mga Israelita na an linakawan iyo an mamarang daga na nasa pagultanan kan duwang lanob nin tubig.
Exodus,14,23,Linamag sinda kan mga nakakabayo asin mga nakakarwaheng Egipcio sagkod sa tahaw kan dagat.
Exodus,14,24,"Kan maaga na, an mga Egipcio dinungaw nin Kagurangnan hale sa harigi nin kalayo asin nin panganoron dangan tinakot niya sinda."
Exodus,14,25,"Kaya nakalubong an mga rweda kan saindang karwahe kaya nagin masakit an paglamag ninda. Nagsabi an mga Egipcio, “An Kagurangnan an nakikilaban para sa mga Israelita. Magharale na kita digdi!”"
Exodus,14,26,"Dangan nagtaram an Kagurangnan ki Moises, “Unata an saimong kamot sa tangod kan dagat tanganing matahoban kan tubig an mga Egipcio, an saindang mga karwahe asin an mga lunad kaiyan.”"
Exodus,14,27,"Kaya inunat ni Moises an saiyang kamot sa tangod kan dagat, asin pagkaaga nagbalik an tubig sa dating rarom. Naghingowang makadulag an mga Egipcio, alagad itinapok sinda nin Kagurangnan sa tahaw kan dagat."
Exodus,14,28,"Nagbalik an tubig asin natahoban an gabos na karwahe, an mga nagpapadalagan kaiyan, sagkod an gabos na hukbo nin Egipto na naglamag kan mga Israelita sa dagat; mayong natada maski saro."
Exodus,14,29,"Alagad nagbaralyo sa dagat an mga Israelita na an linakawan iyo an mamarang daga, na nasa pagultanan kan duwang lanob nin tubig."
Exodus,14,30,"Kan aldaw na iyan, an banwaan nin Israel ilinigtas nin Kagurangnan sa mga Egipcio; nahiling ninda an mga gadan na Egipcio sa baybayon kan dagat."
Exodus,14,31,Nagkaigwa nin pagkatakot sa Kagurangnan an mga Israelita kan mahiling ninda an saiyang dakulang kapangyarihan kan daogon niya an mga Egipcio. Nagkaigwa sinda nin pagtubod sa Kagurangnan sagkod ki Moises na saiyang sorogoon.
Exodus,15,1,Dangan si Moises asin an mga Israelita nagkanta kaining awit sa Kagurangnan : “An Kagurangnan sakong aawitan huli ta dakulang panggana saiyang nakamtan; mga kabayo asin mga lunad man itinapok niya sa kadagatan.
Exodus,15,2,"An Kagurangnan an sakong kosog asin awit, siya an sakong kaligtasan; siya an sakong Dios, kaya sakong oomawon; Dios nin sakong ama, kaya sakong papalangkawon."
Exodus,15,3,An Kagurangnan sarong paralaban; Kagurangnan an saiyang ngaran.
Exodus,15,4,"“Mga karwahe asin hukbo nin Egipto sa dagat saiyang itinapok; mga piling opisyal gabos, sa Dagat na Pula nagkaralamos."
Exodus,15,5,"Tinahoban sinda kan dagat na hararom; siring sa gapo, tolos sindang nag-irarom."
Exodus,15,6,"“An too mong kamot, O Kagurangnan , makangingirhat sa kosog; an mga kaiwal rinoronot kan too mong kamot."
Exodus,15,7,Mga kaiwal dinaog kan saimong dakulang kapangyarihan; garo dagaming sinulo kan saimong kaanggotan.
Exodus,15,8,"Hinoyopan mo an dagat asin an tubig uminitaas, tuminindog na garo lanob; asin an kairaroman tuminagas."
Exodus,15,9,"Nagsabi an kaiwal, ‘Lalamagon ko sinda asin dadakopon; saindang kayamanan sakong babangaon; gabos na magustohan sakong kukuahon asin sa bagsik kan espada gabos sasamsamon.’"
Exodus,15,10,"Alagad sa saro mong hinangos, O Kagurangnan , an mga Egipcio nalamos, siring sa timga na nag-irarom tolos."
Exodus,15,11,"“ Kagurangnan , siisay sa mga dios an arog saimo? An arog saimo na makangangalas an kabanalan? Mga milagro asin gibo mong ngangalasan, siisay an makakaarog kaiyan?"
Exodus,15,12,"Saimong inunat an too mong kamot, asin an mga kaiwal hinalon kan daga."
Exodus,15,13,"Maimbod sa panuga, nangenot ka sa mga tawong saimong ilinigtas; sinda inantabayan mo kan saimong kosog pasiring sa saimong banal na daga."
Exodus,15,14,Nakadangog an mga banwaan asin tinarakigan; mga Filisteo makuring takot an namatean.
Exodus,15,15,Mga lider nin Edom napano nin katakotan; makokosog na lalaki sa Moab pinagtarakigan; nawaraan nin isog gabos na taga Canaan.
Exodus,15,16,"Pakahiling kan saimong kosog, O Kagurangnan , takot asin takig sinda inabotan, siring sa gapo dai sinda nakahiro sagkod na makaagi an saimong banwaan, mga tawong ilinigtas mo sa kaoripnan."
Exodus,15,17,"Dinara mo sinda asin itinanom sa sadiri mong bukid, an lugar, O Kagurangnan , na pinili mo bilang saimong erokan, an Templo na saimong hinaman."
Exodus,15,18,"Ika, O Kagurangnan , an maghahade sagkod nuarin pa man.”"
Exodus,15,19,"An mga Israelita nagbalyo sa dagat na an linakawan iyo an mamarang daga. Alagad kan lamagon sinda sagkod sa dagat kan mga nakakabayo asin mga nakakarwaheng Egipcio, ibinalik nin Kagurangnan sa dating rarom an tubig asin natahoban sinda."
Exodus,15,20,"Si Miriam, an propetang tugang ni Aaron, nagkua kan saiyang tamborin, dangan nagsurunod saiya an gabos na kababaehan na nagtutugtog kan saindang mga tamborin asin nagsasayaw."
Exodus,15,21,"Kinantahan sinda ni Miriam: “Mag-awit kamo sa Kagurangnan huli ta saiyang nakamtan mamurawayon na kapangganahan. Mga kabayo asin mga lunad man, itinapok niya sa kadagatan.”"
Exodus,15,22,"Sa pangengenot ni Moises, naghale an mga tawo sa Dagat na Pula asin nagpasiring sa kalangtadan nin Sur. Tolong aldaw na sindang nagralakaw, alagad mayo sindang nakuang tubig."
Exodus,15,23,"Dangan nakaabot sinda sa Mara, alagad dai ninda nainom an tubig duman huli ta mapait, kaya Mara an ngaran kan lugar."
Exodus,15,24,"Nagreklamo ki Moises an mga Israelita, “Ano an samong iinomon?”"
Exodus,15,25,"Kaya namibi sa Kagurangnan si Moises, asin ipinahiling saiya nin Kagurangnan an sarong kaputol na kahoy. Kinua ini ni Moises dangan itinapok sa tubig asin nahale an pait kan tubig. Sa lugar na idto itinao sainda nin Kagurangnan an mga pagboot na saindang pagkukuyogon asin duman sinda pinagbalo."
Exodus,15,26,"Nagtaram siya, “Kun bilog na puso nindo akong susunodon huli kan paggibo nin matanos asin huli sa pag-otob kan sakong mga togon saka mga pagboot, dai ko kamo papadusahan kan arin man sa mga kahelangan na ipinadara ko sa mga Egipcio. Ako, an Kagurangnan an saindong parabolong.”"
Exodus,15,27,"Dangan nakaabot sinda sa Elim, saen igwa nin doseng burabod asin setentang poon nin palma. Duman sinda nagkampo sa kataed kan mga tubig."
Exodus,16,1,"Hale sa Elim, nagpadagos sa pagbaklay an mga Israelita, asin sa ikakinseng aldaw kan ikaduwang bulan pakahale ninda sa Egipto, nakaabot sinda sa kalangtadan nin Sin sa pagultanan kan Elim asin Sinai."
Exodus,16,2,"Duman sa kalangtadan, an gabos na tawo nagreklamo ki Moises asin ki Aaron"
Exodus,16,3,"na an sabi, “Marahay pang ginadan na kami nin Kagurangnan sa Egipto. Duman nakakatukaw pa kami, nakakakakan nin karne asin kan gabos ming magustohan. Alagad dinara mo kami digdi sa kalangtadan tanganing magadan sa gutom.”"
Exodus,16,4,"Nagtaram an Kagurangnan ki Moises, “Papauranan ko kamo nin tinapay hale sa langit. Aroaldaw, maruluwas an mga tawo asin matiripon kan magkakanigong pagkakan ninda sa sarong aldaw. Huli kaini maaaraman ko kun masunod sinda kan sakong mga togon o dai."
Exodus,16,5,Sa ikaanom na aldaw doble kan dati nindang kinukua sa aroaldaw an saindang titiponon asin aandamon.”
Exodus,16,6,"Kaya sinabihan ni Moises saka ni Aaron an mga Israelita, “Ngunyan na banggi maaaraman nindo na an Kagurangnan an nagluwas saindo sa Egipto."
Exodus,16,7,Sa aga mahihiling nindo an kamurawayan nin Kagurangnan bilang kasimbagan niya sa saindong mga reklamo saiya; huli ta siisay man baya kami na pagreklamohan nindo?”
Exodus,16,8,"Dangan nagsabi pa si Moises, “An Kagurangnan an matao saindo nin makakakan na karne pagkabanggi asin bastanteng tinapay pagkaaga, huli ta nadangog niya an pagreklamo nindo saiya; ta siisay man baya kami? Sa katotoohan, kun kamo nagrereklamo samo, sa Kagurangnan kamo nagrereklamo.”"
Exodus,16,9,"Sinabihan ni Moises si Aaron, “Sabihan mo an bilog na komunidad nin mga Israelita na magdigdi asin magtindog sa atubang nin Kagurangnan , huli ta nadangog niya an saindang mga reklamo.”"
Exodus,16,10,"Kan nagtataram si Aaron sa komunidad nin mga Israelita, sinda gabos nagkiriling sa kalangtadan asin bigla nindang nahiling sa panganoron an kamurawayan nin Kagurangnan ."
Exodus,16,11,"Nagtaram an Kagurangnan ki Moises,"
Exodus,16,12,"“Nadangog ko an mga reklamo kan mga Israelita. Sabihan mo sinda na pagsolnop kan aldaw magkakaigwa sinda nin karne, asin pagkaaga tatawan ko sinda nin bastanteng tinapay. Dangan mamimidbid ninda na ako an Kagurangnan , iyo an saindang Dios.”"
Exodus,16,13,"Pagkabanggi duminagsa an dakul na pugo dangan natahoban an kampo; asin pagkaaga, nahiling an mahibog na ambon sa palibot kan kampo."
Exodus,16,14,"Kan mawara na an ambon, nahiling kan mga Israelita na an kalangtadan pano nin mahihimpis asin saradit na mga bagay na garo nagbilog na ambon sa daga."
Exodus,16,15,"Dai ninda aram kun ano idto kaya naghinarapotan sinda, “Ano daw ini?” Nagsabi si Moises, “Iyan an tinapay na itinao nin Kagurangnan na saindong kakakanon."
Exodus,16,16,Ipinagboot nin Kagurangnan na an lambang saro saindo kumua sosog sa pangangaipo niya asin kan saiyang pamilya; duwang litro an lambang saro.”
Exodus,16,17,"Ginibo ini kan mga Israelita, may nagkuang dakul, may nagkuang dikit."
Exodus,16,18,"Alagad kan takadon ninda ini, an nagkuang dakul dai nin nagsobra, asin an nagkuang dikit dai nin nagkulang. Tama sana nanggad sa saindang pangangaipo an saindang nakua."
Exodus,16,19,"Sinabihan sinda ni Moises, “Mayo nin magtada kaiyan para sa aga.”"
Exodus,16,20,"Alagad an nagkapira sainda dai nagtubod ki Moises; nagtada sinda nin tinapay. Pagkaaga, inulod asin nagbata an saindang itinada. Naanggot sainda si Moises."
Exodus,16,21,"Aga-aga, an lambang saro minakua sosog sa pangangaipo niya, asin an mga tinapay na natada sa daga, natutunaw kun mainit na an aldaw."
Exodus,16,22,"Sa ikaanom na aldaw, doble an tinapay na saindang kinua; apat na litro para sa lambang saro. Nagduman ki Moises an gabos na lider kan komunidad asin sinabi saiya an nangyari."
Exodus,16,23,"Sinabihan sinda ni Moises, “Ipinagboot nin Kagurangnan na lutoon na nindo ngunyan an gusto nindong lutoon. An pagkakan na matada isaray nindo para sa masunod na aldaw, huli ta an bilog na aldaw sa aga, aldaw nin pahingalo, sarong banal na Sabbath para sa Kagurangnan .”"
Exodus,16,24,Arog sa ipinagboot ni Moises sinaray ninda para sa masunod na aldaw an mga natada; dai ini nagbata o inulod.
Exodus,16,25,"Nagsabi si Moises, “Kakanon nindo iyan ngunyan, huli ta ngunyan iyo an Sabbath, an aldaw nin pahingalo para sa Kagurangnan asin mayo kamong makukuang pagkakan sa luwas."
Exodus,16,26,"Anom na aldaw kamong makua nin pagkakan, alagad sa ikapitong aldaw, an aldaw nin pahingalo, mayo kamong makukua.”"
Exodus,16,27,"Sa ikapitong aldaw, may mga tawong nagluwas tanganing magkua nin pagkakan alagad mayo sindang nakua."
Exodus,16,28,"Kaya tinaraman nin Kagurangnan si Moises, “Sagkod nuarin kamo masuhay sa sakong mga togon saka pagboot?"
Exodus,16,29,"Giromdoma nindo na tinawan ko kamo nin aldaw nin pahingalo, kaya sa ikaanom na aldaw tinatawan ko kamo nin pagkakan para sa duwang aldaw. An lambang saro dai maghale sa saiyang lugar asin mayong magluwas sa harong sa ikapitong aldaw.”"
Exodus,16,30,Kaya dai nagtrabaho an mga tawo sa ikapitong aldaw.
Exodus,16,31,"Manna an inginaran kan mga Israelita sa tinapay. Nakakaarog ini sa sadit asin maputing pisog nin kulantro, dangan garo galyetas na minasa sa dugos an namit kaini."
Exodus,16,32,"Nagsabi si Moises sa mga tawo, “Ipinagboot nin Kagurangnan na itago ta an ibang manna tanganing mahiling kan satong kapagarakian an tinapay na ipinakakan niya sato sa desyerto pakatapos na iluwas niya kita sa Egipto.”"
Exodus,16,33,"Nagsabi si Moises ki Aaron, “Kumua ka nin sarong dulay, laogan mo nin duwang litrong manna dangan ibugtak mo sa atubang nin Kagurangnan tanganing sarayon para sa satong kapagarakian.”"
Exodus,16,34,"Siring sa ipinagboot nin Kagurangnan ki Moises, ibinugtak ni Aaron an dulay na igwang manna sa atubangan kan Kaban nin Tipan tanganing sarayon."
Exodus,16,35,"Sa laog nin kwarentang taon, manna an kinakan kan mga Israelita sagkod na nakaabot sinda sa daga nin Canaan. ("
Exodus,16,36,An kinaugalean na takad kaidto katimbang nin beynte litros.)
Exodus,17,1,"Naghale sa kalangtadan nin Sin an bilog na komunidad nin Israel sa paoroontok na paglakaw siring sa pagboot nin Kagurangnan . Nagkampo sinda sa Refidim, alagad mayo duman nin tubig na maiinom,"
Exodus,17,2,"kaya nagreklamo sinda ki Moises asin nagsabi, “Tawan mo kami nin tubig na iinomon.” Nagsimbag sainda si Moises, “Tadaw ta nagrereklamo kamo? Tano ta binabalo nindo an Kagurangnan ?”"
Exodus,17,3,"Alagad paha nang marahay an mga tawo asin padagos sa pagreklamo ki Moises. Olay ninda, “Tadaw ta ilinuwas mo kami sa Egipto? Tanganing gadanon kami sa paha sagkod an samong mga aki asin mga hayop?”"
Exodus,17,4,"Kaya namibi si Moises sa Kagurangnan , “Ano an gigibohon ko sa mga tawong ini? Haros boot na ninda akong gapoon.”"
Exodus,17,5,"Nagtaram an Kagurangnan ki Moises, “Ipag-iba mo an nagkapira sa mga lider nin Israel asin mag-enot kamo sa mga tawo. Darahon mo an sugkod na ipinakol mo sa Salog nin Nilo."
Exodus,17,6,"Duman sa Bukid nin Sinai, matindog ako sa ibabaw nin sarong gapo sa atubangan nindo. Pakolon mo an gapo, asin maluwas duman an tubig na iinomon kan mga tawo.” Ginibo ini ni Moises sa atubangan kan mga lider nin Israel."
Exodus,17,7,"An lugar nginaranan Massa asin Meriba, huli ta nagreklamo an mga Israelita, asin huli ta binalo ninda an Kagurangnan kan sinda magsabi, “Kaibahan ta daw an Kagurangnan o dai?”"
Exodus,17,8,Nag-abot sa Refidim an mga Amalekita asin sinalakay an mga Israelita.
Exodus,17,9,"Sinabihan ni Moises si Josue, “Magpili ka nin mga lalaki asin labanan nindo an mga Amalekita. Sa aga, matindog ako sa ibabaw kan bulod na kapot an sugkod nin Dios.”"
Exodus,17,10,"Sinunod ni Josue an pagboot ni Moises asin linabanan niya an mga Amalekita mantang si Moises, si Aaron asin si Hur nagtukad sa bulod."
Exodus,17,11,"Mantang nakaitaas an mga kamot ni Moises, nanggagana an mga Israelita, alagad kun nakaibaba an saiyang mga kamot, nanggagana an mga Amalekita."
Exodus,17,12,"Kan tanglay na an mga kamot ni Moises, nagkua si Aaron asin si Hur nin sarong gapo na matutukawan ni Moises. Mag-ibong nindang itinaas an mga kamot ni Moises asin sinosteneran sagkod na magsolnop an aldaw."
Exodus,17,13,"Huli kaini, nadaog ni Josue an mga Amalekita."
Exodus,17,14,"Dangan nagtaram an Kagurangnan ki Moises, “Isurat mo an kapangganahan na ini tanganing dai malingawan. Sabihan mo si Josue na paparaon ko sa daga an mga Amalekita.”"
Exodus,17,15,Nagpatindog nin altar si Moises asin inapod niya ining “An Kagurangnan iyo an sakong Bandera.”
Exodus,17,16,"Nagsabi siya, “Itaas nindo an bandera nin Kagurangnan ! Sagkod pa man lalabanan nin Kagurangnan an mga Amalekita!”"
Exodus,18,1,"Nabaretaan ni Jetro, na panugangan ni Moises asin padi sa Midian, an mga ginibo nin Dios para ki Moises asin sa mga Israelita kan iluwas niya sinda sa Egipto."
Exodus,18,2,"Si Jetro an nag-ataman ki Zippora kan ini papulion ni Moises sa Midian,"
Exodus,18,3,"kaiba an duwa nindang aki. An ngaran kan saro Gersom (huli ta nagsabi si Moises, “Dayuhan ako sa ibang daga”),"
Exodus,18,4,"asin an ngaran kan saro Eliezer (huli ta nagsabi siya, “Tinabangan ako kan Dios nin sakong ama, asin ilinigtas niya ako sa kagadanan sa kamot kan hade nin Egipto”)."
Exodus,18,5,Ipinag-iba ni Jetro paduman ki Moises an agom asin an duwang aki kaini sa bukid nin Dios na pinagkampohan niya sa kalangtadan.
Exodus,18,6,"Nagpatogon si Jetro ki Moises na sinda maabot,"
Exodus,18,7,kaya sinabat siya kaini. Nagduko si Moises kan saiyang payo sa pagtaong galang sa saiyang panugangan dangan hinadokan niya ini. Nagkomustahan sinda dangan naglaog sa tolda ni Moises.
Exodus,18,8,Ibinareta ni Moises ki Jetro an gabos na ginibo nin Kagurangnan sa hade asin sa mga Egipcio tanganing iligtas an mga Israelita. Inistorya man niya an kapagalan na namatean ninda sa paglakaw asin kun paano sinda tinabangan nin Kagurangnan .
Exodus,18,9,"Naogma si Jetro kan madangog an gabos na karahayan na ginibo nin Kagurangnan sa Israel,"
Exodus,18,10,"asin siya nagsabi, “Omawon an Kagurangnan na nagligtas saindo sa kamot kan hade asin kan mga Egipcio."
Exodus,18,11,"Ngunyan aram ko na nanggad na siya orog ki sa ibang mga dios, huli ta ilinigtas niya an mga Israelita sa pang-aapi sainda kan mga Egipcio.”"
Exodus,18,12,Dangan nagdolot si Jetro nin tinutong na atang asin nin iba pang mga dolot sa Dios. Nag-abot si Aaron kaiba an gabos na lider nin Israel tanganing sa kaibahan kan panugangan ni Moises magkarakan sinda sa atubang nin Dios.
Exodus,18,13,"Kan sunod na aldaw, nagtukaw si Moises sa paghusay sa mga kaso kan mga tawo, asin napalibotan siya ninda magpoon aga sagkod banggi."
Exodus,18,14,"Kan mahiling ni Jetro an gabos na ginigibo ni Moises para sa mga tawo, naghapot siya, “Ano ining ginigibo mo? Tadaw ta sinosolo mo an trabaho? Magpoon aga sagkod banggi, napapalibotan ka nin mga tawo sa pagkonsulta saimo.”"
Exodus,18,15,"Nagsimbag si Moises, “Kaipuhan na gibohon ko ini huli ta boot maaraman kan mga tawo an kabotan nin Dios."
Exodus,18,16,"Kun may duwang tawo na igwang dai pinagkakaoyonan, minadolok sinda sako asin hinuhukoman ko kun siisay sa sainda an tama. Ipinapaliwanag ko sainda an mga pagboot asin mga togon nin Dios.”"
Exodus,18,17,"Dangan nagsabi si Jetro, “Sala an ginigibo mo."
Exodus,18,18,Mapagal iyan para sa saimo asin sa mga tawo. Magabat an trabahong iyan asin dai mo kayang gibohon na solo sana.
Exodus,18,19,Dangoga ining hatol ko asin ibahan ka logod nin Dios. Maninigo na ika an mag-atubang sa Dios asin magdara saiya kan mga problema kan mga tawo.
Exodus,18,20,Itukdo mo sa sainda an mga togon saka an mga pagboot nin Dios asin kun paano sinda dapat na mamuhay dangan kun ano an dapat nindang gibohon.
Exodus,18,21,"Laen pa kaiyan, magpili ka nin mga tawong maninigo, may pagkatakot sa Dios, mapapaniwalaan asin dai masusuholan. Gibohon mo sindang pamayo nin mga rinibong tawo, ginatos, maningkwenta, asin manampolo."
Exodus,18,22,"Sinda an maglilingkod bilang mga hukom kan mga tawo sa gabos na panahon. Dadarahon ninda saimo an masakit na mga kaso, alagad sinda na an bahalang maghukom kan mga masayon. Kaya magigin pasil na para saimo huli ta katabang mo sinda sa saimong trabaho."
Exodus,18,23,"Kun gibohon mo iyan, siring sa pagboot nin Dios, dai ka mapapagal asin madali pang matatawan nin solusyon an arin man na problema kan mga tawo.”"
Exodus,18,24,Sinunod ni Moises an hatol ni Jetro.
Exodus,18,25,"Nagpili siya sa mga Israelita nin mga lalaking maninigo asin ginibo niya sindang pamayo nin mga rinibong tawo, ginatos, maningkwenta asin manampolo."
Exodus,18,26,Sinda an naglingkod bilang mga hukom kan mga tawo sa gabos na panahon. Dinara ninda ki Moises an masakit na mga kaso alagad sinda na an naghukom kan masayon.
Exodus,18,27,Dangan tinugotan ni Moises na magpuli na an saiyang panugangan sa sadiring banwa.
Exodus,19,1,Naghale sa Refidim an mga Israelita asin nakaabot sinda sa kalangtadan nin Sinai sa enot na aldaw kan ikatolong bulan pakahale ninda sa Egipto.
Exodus,19,2,Nagkampo sinda sa pamitisan kan bukid.
Exodus,19,3,"Nagtukad si Moises sa bukid tanganing tuparon an Dios. Inapod siya nin Kagurangnan hale sa bukid asin tinaraman, “Sabihan mo an mga kapagarakian ni Jacob, an banwaan nin Israel:"
Exodus,19,4,Nahiling nindo kun ano an ginibo ko sa mga Egipcio asin kun paano ko kamo dinara sa sakuya siring sa pagdara kan agila sa saiyang siwo sa ibabaw nin saiyang pakpak.
Exodus,19,5,"Kaya ngunyan, kun susunodon nindo ako asin kun ootobon nindo an sakong tipan, pipilion ko kamo bilang sadiri ko sa gabos na banwaan huli ta rogaring ko an bilog na kinaban."
Exodus,19,6,Kamo magigin kahadean nin mga padi asin sarong banal na nasyon para sa sako. Ini an itaram mo sa mga Israelita.”
Exodus,19,7,Kaya naghilig si Moises asin tiniripon an mga lider nin Israel dangan sinabihan kan gabos na ipinagboot saiya nin Kagurangnan .
Exodus,19,8,"Sarabay na nagsimbag an mga tawo, “Gigibohon mi an gabos na itinaram nin Kagurangnan ,” asin ibinareta ni Moises sa Kagurangnan an simbag kan mga tawo."
Exodus,19,9,"Nagtaram an Kagurangnan ki Moises, “Madolok ako saimo sa mahibog na panganoron, tanganing madangog kan mga tawo an pagtaram ko saimo, asin tanganing sagkod lamang magtubod sinda sa saimo.” Ibinareta ni Moises sa Kagurangnan an simbag kan mga tawo."
Exodus,19,10,"Tinaraman siya nin Kagurangnan , “Magduman ka sa mga tawo asin sabihan mo na maglinig sinda ngunyan sagkod sa aga. Palabahan mo sainda an saindang mga gubing"
Exodus,19,11,asin mag-andam sinda sa ikatolong aldaw; huli ta sa aldaw na iyan mahilig ako sa Bukid nin Sinai tanganing mahiling kan mga tawo.
Exodus,19,12,"Bugtakan mo nin kasagkoran sa palibot kan bukid na dai dapat lampasan kan mga tawo, asin sabihan mo sinda na dai magtukad o magrani sa bukid. An maggibo kaiyan, gagadanon;"
Exodus,19,13,"mayo nin magduta saiya alagad dapat siyang gapoon o panaon. Tawo man o hayop, dapat na gadanon. Pagtanog kan trompeta, dangan na magrani sa bukid an mga tawo.”"
Exodus,19,14,Naghilig sa bukid si Moises asin pinaandam an mga tawo para sa pagsamba. Kaya linabahan ninda an saindang mga gubing.
Exodus,19,15,"Sinabihan sinda ni Moises, “Magin andam kamo sa ikatolong aldaw; mayo ngona nin magdorog.”"
Exodus,19,16,"Pagkaaga kan ikatolong aldaw, nagkaigwa nin daguldol saka kikilat, nagtunga sa bukid an sarong mahibog na panganoron asin nadangog an makosog na tanog kan trompeta. An gabos na tawo sa kampo nagtarakig sa takot."
Exodus,19,17,Dinara ni Moises sa luwas kan kampo an mga tawo tanganing magsabat sa Dios; nagtindog sinda sa pamitisan kan bukid.
Exodus,19,18,Napatos nin aso an bukid huli ta naghilig duman an Kagurangnan sa porma nin kalayo. Nag-itaas an aso arog sa aso nin sarong horno asin naglinog nin makosog an bilog na bukid.
Exodus,19,19,"Mantang orog na nagkokosog an tanog kan trompeta, nagtaram si Moises, asin sinimbag siya nin Dios sa daguldol."
Exodus,19,20,"Huminilig an Kagurangnan sa alitoktok kan bukid asin inapod niya si Moises, kaya nagtukad ini."
Exodus,19,21,"Tinaraman siya nin Kagurangnan , “Maghilig ka asin patanidan mo an mga tawo na dai maglampas sa kasagkoran sa paghiling sako. Kun gibohon ninda iyan, dakul sainda an magagadan."
Exodus,19,22,"Maski an mga padi na minadolok sako kaipuhan magpakabanal man; kun dai, papadusahan ko sinda.”"
Exodus,19,23,"Nagsabi si Moises sa Kagurangnan , “Dai pwedeng magtukad an mga tawo huli ta nagboot ka samo na midbidon na banal an bukid asin bugtakan nin kasagkoran an palibot.”"
Exodus,19,24,"Nagtaram an Kagurangnan , “Maghilig ka asin ipag-iba mo digdi si Aaron. Alagad dai mo pagtugotan an mga padi asin an mga tawo na maglampas sa kasagkoran tanganing makarani sako; kun gibohon ninda iyan, papadusahan ko sinda.”"
Exodus,19,25,Naghilig si Moises asin sinabihan an mga tawo.
Exodus,20,1,"Nagtaram an Dios, asin ini an saiyang mga tataramon:"
Exodus,20,2,"“Ako an Kagurangnan na saindong Dios na nagdara saindo sa luwas kan daga nin Egipto, sa luwas kan harong nin kaoripnan."
Exodus,20,3,“Dai kamo nin ibang dios na sasambahon kundi ako sana.
Exodus,20,4,“Dai kamo maggibo nin ladawan kan ano man na nasa langit o nasa daga o nasa tubig sa irarom kan daga.
Exodus,20,5,"Dai kamo magduko sa mga dios-dios o magsamba sa sainda, huli ta ako an Kagurangnan na saindong Dios, sarong maimon na Dios. Pinapadusahan ko an mga naoongis sako pati an saindang mga aki sagkod sa ikatolo saka sa ikaapat na henerasyon."
Exodus,20,6,Alagad ipinapahiling ko an danay kong pagkamoot sa rinibong henerasyon kan mga namomoot sako asin nag-ootob kan sakong mga togon.
Exodus,20,7,"“Dai nindo paggamiton an sakong ngaran nin basang lamang, huli ta ako, an Kagurangnan na saindong Dios, mapadusa sa kiisay man na magbasang-basang kan sakong ngaran."
Exodus,20,8,“Giromdoma nindo an Sabbath asin pakabanala nindo iyan.
Exodus,20,9,"Igwa kamo nin anom na aldaw tanganing gibohon an saindong mga trabaho,"
Exodus,20,10,"alagad an ikapitong aldaw, sarong aldaw nin pahingalo na talaan para sako. Sa aldaw na iyan, mayo nin siisay man saindo na magtrabaho—kamo, an saindong mga aki, an saindong mga oripon, an saindong mga hayop o an mga dayuhan na nag-eerok sa saindong banwa."
Exodus,20,11,"Huli ta sa anom na aldaw ginibo ko an daga, an langit, an kadagatan sagkod an gabos na yaon diyan, alagad sa ikapitong aldaw, nagpahingalo ako. Kaya benendisyonan ko an Sabbath asin pinabanal iyan."
Exodus,20,12,"“Galangan nindo an saindong ama asin ina, tanganing mabuhay kamo nin halawig sa dagang itatao ko sa saindo."
Exodus,20,13,“Dai kamo maggadan.
Exodus,20,14,“Dai kamo magdorog sa bako nindong agom.
Exodus,20,15,“Dai kamo maghabon.
Exodus,20,16,“Dai kamo magsaksi nin putik laban sa saindong kapwa.
Exodus,20,17,"“Dai kamo maara sa harong kan ibang tawo; dai kamo maara sa saiyang agom, sa saiyang mga oripon, asin sa saiyang mga baka, mga asno o sa ano man na pagsadiri niya.”"
Exodus,20,18,"Kan madangog kan mga tawo an daguldol saka an tanog kan trompeta asin kan mahiling ninda an kikilat sagkod an nag-aasong bukid, nagtarakig sinda sa takot; kaya nagtirindog sinda sa harayo."
Exodus,20,19,"Nagsarabi sinda ki Moises, “Ika an magtaram samo asin madangog kami; alagad dai mo pagpataramon samo an Dios huli ta tibaad magadan kami.”"
Exodus,20,20,"Nagsimbag si Moises, “Dai kamo matakot; huli ta an Dios napadigdi sa pagbalo sa saindo. Boot niyang magkaigwa kamo nin takot sa saiya tanganing dai kamo magkasala.”"
Exodus,20,21,Alagad padagos na nagtindog sa harayo an mga tawo; si Moises sana an nagdolok sa mahibog na panganoron saen yaon an Dios.
Exodus,20,22,"Nagboot an Kagurangnan ki Moises na taraman an mga Israelita, “Nahiling nindo kun paano ako, an Kagurangnan , nagtaram sa saindo hale sa langit."
Exodus,20,23,Dai kamo maggibo nin mga dios-dios na plata o bulawan na sasambahon bilang dugang sa sako.
Exodus,20,24,"Gumibo kamo nin altar na daga para sako; sa ibabaw kaiyan idolot nindo an saindong karnero saka an saindong baka bilang tinutong na atang asin atang para sa katoninongan. Sa lambang lugar na pinili ko na pagsasambahan nindo sako, madatong ako dangan bebendisyonan ko kamo."
Exodus,20,25,"Kun maggibo kamo nin altar na gapo para sako, dai kamo maggamit nin sinapsapan na gapo, huli ta kun gamitan nindo nin pansapsap an gapo, bako na iyan maninigo para sako."
Exodus,20,26,"Dai nindo ako ipaggibo nin altar na may mga tangga, huli ta kun magsakat kamo diyan, mahihiling an saindong pagkanihuba."
Exodus,21,1,“Ini an mga togon na itatao mo sa mga Israelita:
Exodus,21,2,"Kun magbakal ka nin oripon na Hebreyo, anom na taon siyang maglilingkod saimo. Sa ikapitong taon papatalingkason mo siya na dai papabayadon nin maski ano."
Exodus,21,3,"Kun siya mayong agom kan siya magin oripon mo, mahale siyang mayong agom; alagad kun siya may agom kan siya magin oripon mo, mahale siyang kaiba an saiyang agom."
Exodus,21,4,"Kun tawan siya kan saiyang kagurangnan nin agom asin nagkaigwa siya nin mga aki, an saiyang agom sagkod mga aki pagsadiri kan kagurangnan niya, asin an lalaki solong mahale."
Exodus,21,5,"Alagad kun magpahayag an oripon na habo na siyang maghale huli ta namomotan niya an saiyang kagurangnan, agom saka mga aki,"
Exodus,21,6,"kun siring, dadarahon siya kan saiyang kagurangnan sa lugar na pinagsasambahan asin papatindogon siya sa may pinto o sa may hamba kan pintoan, dangan lalabotan an saiyang talinga asin magigin oripon siya kan saiyang kagurangnan sagkod na buhay siya."
Exodus,21,7,"“Kun ipabakal kan ama an saiyang aking babae tanganing magin oripon, dai siya matatalingkasan na arog kan mga lalaking oripon."
Exodus,21,8,"Kun siya ipinabakal sa sarong lalaking boot umagom saiya, alagad dai siya kaini nagustohan, ipapatubos siya sa sadiri niyang ama. Dai siya pwedeng ipabakal kan saiyang kagurangnan sa mga dayuhan huli ta bakong tama an pagtratar niya saiya."
Exodus,21,9,"Kun an sarong lalaki magbakal nin babaeng oripon tanganing magin agom kan saiyang aking lalaki, kaipuhan trataron niya an oripon bilang tunay na aking babae."
Exodus,21,10,"Kun an sarong lalaki mag-agom pa nin iba, dai niya dapat pag-inaan an itinatao niyang pagkakan, gubing asin mga deretso nin agom sa enot niyang agom."
Exodus,21,11,"Kun an tolong bagay na ini dai niya maotob sa babae, dapat niya ining patalingkason na dai na papabayadon."
Exodus,21,12,"“An siisay man na magkulog nin iba dangan nagadan siya, dapat na gadanon man."
Exodus,21,13,"Alagad kun dai man tinuyong kulogan an sarong tawo asin nagadan ini, an nakagadan pwedeng dumulag sa lugar na pipilion ko asin magigin ligtas siya duman."
Exodus,21,14,"Alagad kun tinuyong salakayon an sarong tawo tanganing pasaluib na gadanon, an nakagadan kuahon nindo dangan gadanon maski nakatago na siya sa sakong altar."
Exodus,21,15,“An siisay man na magkulog kan sadiring ama o ina dapat gadanon.
Exodus,21,16,“An siisay man na magkidnap nin tawo tanganing ipabakal o gibohon na oripon dapat gadanon.
Exodus,21,17,“An siisay man na magmaldisyon sa sadiring ama o ina dapat gadanon.
Exodus,21,18,"“Kun igwang mag-iwal dangan nanggapo o nanuntok an saro alagad dai man nakagadan, an nanggapo o nanuntok dai papadusahan. Alagad kun an biktima nahaloy sa higdaan,"
Exodus,21,19,"dangan nakalakaw sa tabang nin sugkod, kaipuhan atamanon siya kan nagkulog sagkod na marahay asin bayadan siya kaini kan saiyang panahon na nasayang."
Exodus,21,20,"“Kun pakolon nin sugkod kan sarong tawo an saiyang oripon na lalaki o babae, dangan nagadan tolos an saiyang oripon, an kagurangnan dapat na padusahan."
Exodus,21,21,"Alagad kun nabuhay pa an oripon sa laog nin saro o duwang aldaw, dai na papadusahan an kagurangnan; an mawaraan siya nin oripon maninigo nang padusa saiya."
Exodus,21,22,"“Kun an mga nag-iiwal makakulog nin sarong bados na nagin dahelan na ini makuahan, alagad mayo na nin ibang maraot na nangyari sa babae, an nakakulog mabayad kan kantidad na hahagadon saiya kan agom kan babae sosog sa pagboot kan mga hukom."
Exodus,21,23,"Alagad kun may iba pang maraot na nangyari sa babae, an kabayadan: buhay sa buhay,"
Exodus,21,24,"mata sa mata, ngipon sa ngipon, kamot sa kamot, bitis sa bitis,"
Exodus,21,25,"paso sa paso, lugad sa lugad, kulog sa kulog."
Exodus,21,26,"“Kun tamaan kan sarong lalaki an sarong mata kan saiyang oripon na lalaki o babae, dangan nabuta ini, tatalingkasan niya an oripon bilang kabayadan para sa mata."
Exodus,21,27,"Kun natipoan niya nin ngipon an saiyang oripon, tatalingkasan niya an oripon bilang kabayadan para sa ngipon."
Exodus,21,28,"“Kun an sarong lalaki o babae magadan sa suag nin baka, gagapoon an baka asin dai pagkakanon an karne kaiyan, alagad an kagsadiri dai dapat padusahan."
Exodus,21,29,"Kun an baka dati nang parasuag nin tawo asin pinatanidan na an kagsadiri alagad dai man niya iyan linaom, dangan nakagadan iyan nin tawo, gagapoon an torong baka asin gagadanon man an kagsadiri."
Exodus,21,30,"Alagad kun an kagsadiri tugotan na magmulta tanganing dai siya gadanon, dapat bayadan niya an bilog na kantidad na hahagadon."
Exodus,21,31,"Kun aking lalaki o babae an nagadan kan baka, parehong reglamento an susunodon."
Exodus,21,32,"Kun an sarong oripon na lalaki o babae nagadan sa suag kan baka, an kagsadiri kan baka mabayad nin treyntang pedaso nin plata sa kagurangnan kan oripon, asin gagapoon an baka sagkod na magadan."
Exodus,21,33,"“Kun an kalot binayaan nin sarong tawo na daing lukdo o kun nagkalot siya asin dai niya iyan tinakopan, dangan nahulog duman an sarong baka o asno,"
Exodus,21,34,"an kagsadiri kan kalot mabayad para sa hayop. Babayadan niya nin kwarta an kagsadiri kan hayop, asin mapapasaiya an nagadan na hayop."
Exodus,21,35,"Kun an baka nin sarong tawo makagadan nin baka na sadiri nin iba, an buhay na baka ipapabakal kan duwang kagsadiri asin babangaon ninda an kabayadan; babangaon man ninda an karne kan nagadan na hayop."
Exodus,21,36,"Alagad kun an baka dati nang parasuag asin dai linaom kan kagsadiri, an nagadan na baka riribayan niya nin buhay na baka dangan mapapasaiya an gadan na hayop."
Exodus,22,1,"“Kun an sarong tawo maghabon nin sarong baka o sarong karnero, dangan ini saiyang binuno o ipinabakal, mabayad siya nin limang baka para sa sarong baka o apat na karnero para sa sarong karnero."
Exodus,22,2,"Dapat niyang bayadan an saiyang hinabon; kun dai siyang ibabayad, siya an ipapabakal bilang oripon tanganing mabayadan niya an saiyang hinabon."
Exodus,22,3,"Kun an hinabon na hayop, baka, asno o karnero man, buhay pang nakua sa saiya, an sarong hayop babayadan niya nin duwa."
Exodus,22,4,"“Kun bangging nadakop asin nagadan an nagsalakat sa sarong harong, dai sasalaon an nakagadan. Alagad kun aldaw ini nangyari, sisimbagon niya an buhay kan nagadan."
Exodus,22,5,"“Kun an sarong tawo magpasabsab kan saiyang mga hayop sa sarong oma o ubasan o kun binutasan niya an saiyang mga hayop asin nanabsab ini sa oma kan iba, an ano man na naraot sa oma babayadan kan kagsadiri kan hayop; ibabayad niya an pinakamarahay na produkto hale sa saiyang oma o ubasan."
Exodus,22,6,"“Kun an sarong tawo magsulo sa saiyang oma, asin magkanap an kalayo sa kadootan pasiring sa oma kan iba dangan nasulo an tindog pang mga tinanom o an mga inaning tinambak na, an nagsulo mabayad kan gabos na nasulo."
Exodus,22,7,"“Kun ipasaray nin sarong tawo sa saiyang kataed an saiyang kwarta o an ano man na pagrogaring niya, asin hinabon ini sa harong kan nagsaray, mabayad nin doble an mahabon kun siya madakop."
Exodus,22,8,"Alagad kun dai madakop an mahabon, an nagsaray iaatubang sa Dios tanganing magsumpa na dai niya hinabon an pagrogaring na iwinalat saiya."
Exodus,22,9,"“Sa lambang kaso nin pag-iriwal manongod sa mga pagrogaring arog kan baka, asno, karnero, gubing asin iba pa, an duwang tawo na parehong nagsasabi, ‘Iyo ini an nawawara ko’, iaatubang sa Dios. An ipahayag nin Dios na igwang sala, mabayad nin doble sa tunay na kagsadiri."
Exodus,22,10,"“Kun ipaataman nin sarong tawo sa saiyang kapwa an sarong asno, baka, karnero o ano man na hayop, asin ini nagadan o nalugadan o kaya nawara alagad mayo nin nakahiling,"
Exodus,22,11,"an nag-ataman maatubang sa Kagurangnan asin masumpa na dai niya hinabon an hayop. Kun dai hinabon an hayop, matubod an kagsadiri sa sumpa kan nag-ataman asin dai niya ini papabayadon."
Exodus,22,12,"Alagad kun hinabon saiya an hayop, kaipuhan bayadan niya an kagsadiri."
Exodus,22,13,"Kun an hayop ginadan nin mga lalaw na hayop, ipapahiling kan nag-ataman an natadang parte kan hayop bilang ebidensya asin dai siya kaipuhan magbayad para sa ginadan na hayop."
Exodus,22,14,"“Kun an sarong tawo nagsubli nin sarong hayop asin ini nalugadan o nagadan na dai an kagsadiri, babayadan ini kan nagsubli."
Exodus,22,15,"Alagad kun yaon duman an kagsadiri kan mangyari ini, dai na mabayad an nagsubli; kun an hayop inarkila, an arkila iyo na an magigin bayad."
Exodus,22,16,"“Kun matentaran asin madorogan nin sarong lalaki an sarong birhen na dai pa nakatalaan na ikasal, kaipuhan tawan niya ini nin dote dangan papakasalan."
Exodus,22,17,"Alagad kun habong ipakasal kan ama an saiyang aking babae, an lalaki dapat magtao sa ama kan kantidad na pareho kan dote para sa sarong birhen."
Exodus,22,18,“Dai nindo pagtugotan na mabuhay an babaeng mangkukulam.
Exodus,22,19,“Dapat gadanon an siisay man na magdorog sa hayop.
Exodus,22,20,"“Dapat gadanon an siisay man na mag-atang sa arin man na dios-dios, huli ta ako sana, an Kagurangnan , an dapat dolotan nin atang."
Exodus,22,21,“Dai nindo pagpasakitan o pagdaog-daogon an sarong dayuhan; giromdomon nindo na nagin mga dayuhan man kamo sa Egipto.
Exodus,22,22,Dai nindo pagpasakitan an mga babaeng balo o an mga ilo.
Exodus,22,23,"Kun pasakitan nindo sinda dangan maghagad sinda sako nin tabang, ako, an Kagurangnan , matabang sa sainda."
Exodus,22,24,Maaanggot ako asin gagadanon ko kamo sa gera. Mababalo an saindong mga agom asin maiilo an saindong mga aki.
Exodus,22,25,"“Kun kamo magpautang nin kwarta sa mga dukha sa sakong banwaan, dai nindo pag-arogon an ibang parapautang; dai nindo sinda pagpatuboan."
Exodus,22,26,"Kun kuahon nindo an alikboy nin saindong kapwa bilang sangra, iuli nindo iyan saiya bago magsolnop an aldaw,"
Exodus,22,27,"huli ta iyo sana iyan an gamit niyang tamong na makakapahimbong kan saiyang hawak. Ano pa an gagamiton niya sa pagkatorog? Kun maghagad siya sako nin tabang, dadangogon ko siya huli ta ako maheherakon."
Exodus,22,28,“Dai kamo maglanghad sa Dios asin dai nindo pagsumpaon an sarong namamayo kan saindong banwaan.
Exodus,22,29,"“Dai nindo pag-abalahon an pagdolot nin mga tinagba kan saindong inani, kan saindong arak asin kan lana na hale sa mga oliba. “Itao nindo sakuya an saindong matuang aking lalaki."
Exodus,22,30,"Itao man nindo sakuya an matua kan saindong mga baka asin mga karnero; pitong aldaw an hayop sa kaibahan nin saiyang ina, dangan sa ikawalong aldaw itao nindo iyan sako."
Exodus,22,31,"“Kamo an sakuyang banwaan, kaya dai nanggad nindo pagkakanon an karne kan arin man na hayop na ginadan nin mga lalaw na hayop; itao nindo iyan sa mga ayam."
Exodus,23,1,“Dai ka mag-istorya nin bakong totoo. Dai mo pagtabangan sa paagi nin pagputik an tawong may sala.
Exodus,23,2,Dai ka magsunod sa kadaklan kun minagibo sinda nin sala o kun minasaksi sinda nin putik tanganing mabiko an hustisya.
Exodus,23,3,Dai ka magpahiling nin pagpaorog sa sarong dukha kun binibista siya.
Exodus,23,4,"“Kun mahiling mo na nakabutas an baka o an asno nin saimong kaiwal, ibalik mo iyan saiya."
Exodus,23,5,"Kun mahiling mong napalugmok an asno kan sarong naanggot saimo huli sa gabat kan karga, tabangan mo siya na mapabuhat giraray iyan; dai mo siya pagpabayaan."
Exodus,23,6,“Itao mo an hustisya sa tawong dukha kun siya mag-atubang sa husgado.
Exodus,23,7,"Dai ka magtugod-tugod; dai mo paggadanon an tawong mayong sala asin matanos, huli ta dai ko paliligtason an may sala."
Exodus,23,8,"Dai ka mag-ako nin suhol, huli ta an suhol nakakabuta sa tawo asin nakakapadaog sa mga tawong mayong sala."
Exodus,23,9,"“Dai mo pagdaog-daogon an sarong dayuhan; aram mo an namamatean niya, huli ta ika nagin dayuhan man sa daga nin Egipto."
Exodus,23,10,“Anom na taon kamong magtatanom sa saindong daga asin mag-aani kan bunga kaiyan.
Exodus,23,11,"Alagad sa ikapitong taon pabayaan nindo an daga asin dai nindo pag-anihon an ano man na magtalubo diyan tanganing may makakan an mga dukha, asin an matada makakan kan mga lalaw na hayop. Arog man kaiyan an saindong gibohon sa saindong ubasan saka olibahan."
Exodus,23,12,"“Magtrabaho kamo sa laog nin anom na aldaw alagad sa ikapitong aldaw magpahingalo kamo, tanganing makapahingalo man an saindong mga oripon saka an mga dayuhan, dangan mahingaloan man an saindong mga hayop."
Exodus,23,13,“Dangoga nindo an gabos kong itinaram. Dai kamo mamibi sa ibang mga dios; maski an saindang ngaran dai nanggad nindo pagsambiton.
Exodus,23,14,"“Sa laog nin sarong taon, tolong beses na maselebrar kamo nin pyesta para sako."
Exodus,23,15,"Selebraron nindo an Pyesta nin Tinapay na Mayo nin Lebadura. Siring sa ipinagboot ko saindo, pitong aldaw kamong dai magkakan nin tinapay na igwa nin lebadura sa bulan nin Abib, huli ta ini an bulan kan paghale nindo sa Egipto. Dai nin siisay man na magdolok sako na mayong darang dolot."
Exodus,23,16,"“Selebraron nindo an Pyesta nin Pag-ani pagpoon kan saindong pag-ani kan mga bunga nin saindong kapagalan, nin saindong tinanom sa oma. “Sa kataposan kan taon selebraron nindo an Pyesta nin mga Harong-harong kun gunoon na nindo asin tiponon an mga bunga kan saindong ubasan, asin kan iba pang mga kahoy."
Exodus,23,17,"Tolong beses sa sarong taon, an gabos nindong lalaki maatubang sako, sa Kagurangnan Dios."
Exodus,23,18,“An hayop na iaatang nindo sako dai nindo pag-ibahan nin tinapay na igwa nin lebadura o pagpaagahan an taba kan hayop na para sa pyesta.
Exodus,23,19,“Taon-taon dadarahon nindo sa harong nin Kagurangnan na saindong Dios an pinakamarahay sa mga enot na bunga kan saindong daga. “An ogbon na karnero o kanding dai nindo paglutoon sa gatas nin saiyang ina.
Exodus,23,20,“Susugoon ko an sarong anghel na mangengenot saindo tanganing bantayan kamo sa dalan asin tanganing darahon kamo sa lugar na sakong inandam.
Exodus,23,21,"Magdangog kamo saiya asin magsunod sa gabos niyang sasabihon. Dai nindo siya pagkontrahon huli ta sugo ko siya, asin dai niya papatawadon an saindong pagkakasala."
Exodus,23,22,"Alagad kun sunodon nindo siya asin gibohon an gabos kong itinaram, lalabanan ko an gabos nindong kaiwal."
Exodus,23,23,"Mangengenotan sa saindo an sakong anghel pasiring sa daga kan mga Amoreo, Heteo, Perezeo, Cananeo, Heveo asin Jebuseo dangan paparaon ko sinda gabos."
Exodus,23,24,"Dai kamo magduko o magsamba sa saindang mga dios-dios, o mag-arog kan saindang mga ginigibo. Raoton nindo an saindang mga dios-dios asin gabaon nindo an saindang mga banal na hariging gapo."
Exodus,23,25,"Kun ako, an Kagurangnan na saindong Dios, iyo sana an saindong sasambahon, bebendisyonan ko an saindong pagkakan asin inomon; dangan hahaleon ko saindo an gabos na helang."
Exodus,23,26,Sa saindong banwaan mayo nin babae na makukuahan o magigin baog. Tatawan ko kamo nin halawig na buhay.
Exodus,23,27,“Gigibohon ko na matakot sako an mga tawo na makontra sa saindo. Riribongon ko an mga banwaan na lalabanan nindo dangan masibog sinda saka madulag.
Exodus,23,28,"Mapadara ako nin mga kutakti na iyo an mapahale sa mga Heveo, Cananeo, asin mga Heteo mantang naglalaog kamo sa saindang daga."
Exodus,23,29,"Dai ko sinda papahaleon sa laog sana nin sarong taon huli ta kun gibohon ko iyan, mawawaraan nin tawo an daga asin magigin kadakul para sa saindo an lalaw na mga hayop."
Exodus,23,30,"Mantang naglalaog kamo, dikit-dikit ko sana sindang papahaleon, sagkod na dakul na kamo tanganing sadirihon an daga."
Exodus,23,31,"Ibubugtak ko an mga kasagkoran kan saindong daga magpoon sa Salog nin Eufrates sagkod sa Dagat na Pula, asin magpoon sa kalangtadan sagkod sa Dagat nin Mediteraneo. Ibubugtak ko sa saindong mga kamot an mga nag-eerok sa daga asin papahaleon nindo sinda mantang naglalaog kamo sa daga."
Exodus,23,32,Dai kamo makipagtipan sa sainda o sa saindang mga dios-dios.
Exodus,23,33,"Dai nindo sinda pagtugotan na mag-erok sa saindong daga huli ta kun magtugot kamo, papagkasalaon ninda kamo sa sakuya; iyan an magigin siod sa saindo kun sambahon nindo an saindang mga dios-dios.”"
Exodus,24,1,"Nagtaram an Kagurangnan ki Moises, “Tumukad kamo pasiring sako, ika, si Aaron, si Nadab, si Abihu asin an setenta kan kamagurangan nin Israel; asin mantang harayo pa kamo, magsamba kamo sako."
Exodus,24,2,Ika sana an magdolok sako; dai magrani an iba. Dai magtukad sa bukid an mga tawo.”
Exodus,24,3,"Nagduman si Moises sa mga tawo asin ipinahayag sainda an gabos na togon saka mga pagboot nin Kagurangnan . Sarabay na nagsimbag an mga tawo, “Gigibohon mi an gabos na itinaram nin Kagurangnan .”"
Exodus,24,4,Isinurat ni Moises an gabos na pagboot nin Kagurangnan . Pagkaagang amay nagtugdok siya nin altar sa pamitisan kan bukid. Nagpatindog siya nin doseng hariging gapo para sa doseng tribu nin Israel.
Exodus,24,5,Dangan nagsugo siya nin nagkapirang hoben na lalaki nin Israel na magdolot nin mga tinutong na atang asin magsakripisyo nin mga baka bilang dolot para sa katoninongan.
Exodus,24,6,Kinua ni Moises an kabanga kan dugo kan ginadan na mga hayop asin ibinugtak sa mga palanggana; an kabanga inula niya sa altar.
Exodus,24,7,"Pakatapos, kinua niya an libro nin tipan, na nasusuratan kan mga togon nin Kagurangnan , dangan binasa nin makosog sa atubang kan mga tawo. An mga Israelita nagsimbag, “Susunodon mi an Kagurangnan asin gigibohon mi an gabos niyang pagboot.”"
Exodus,24,8,"Kinua ni Moises an dugo sa mga palanggana dangan iwinirik sa mga tawo. Nagsabi siya, “Ini an dugo nin pakipagtipan nin Kagurangnan kan itao niya saindo an mga togon na ini.”"
Exodus,24,9,"Nagturukad sa bukid si Moises, si Aaron, si Nadab, si Abihu asin an setentang mga lider nin Israel."
Exodus,24,10,Duman nahiling ninda an Dios nin Israel. An natutungtongan niya garo baldosa na gibo sa mga gapong sapiro na arog sa langit kaasul.
Exodus,24,11,Dai inano nin Dios an mga kamagurangan nin Israel. Nahiling ninda an Dios dangan nagkarakan asin nag-irinom sinda.
Exodus,24,12,"Nagtaram an Kagurangnan ki Moises, “Tumukad ka sa bukid pasiring sako asin maghalat ka huli ta itatao ko saimo an duwang tablang gapo na sinuratan ko kan mga togon asin kan mga pagboot na itutukdo mo sa mga tawo.”"
Exodus,24,13,Kaya nag-andam si Moises saka si Josue na saiyang katabang dangan nagpoon si Moises sa pagtukad sa bukid nin Dios.
Exodus,24,14,"Sinabihan ni Moises an mga lider, “Halaton nindo kami digdi sagkod na kami magbalik. Mawawalat sa kaibahan nindo si Aaron asin si Hur, kaya kun siisay man saindo an igwa nin problema, magdolok sainda.”"
Exodus,24,15,Dangan nagtukad si Moises asin an bukid natahoban nin panganoron.
Exodus,24,16,"An kamurawayan nin Kagurangnan nag-ontok sa Bukid nin Sinai. Sa paghiling kan mga Israelita, an kamurawayan nin Kagurangnan arog sa malaad na kalayo sa alitoktok kan bukid."
Exodus,24,17,"Anom na aldaw na natahoban nin panganoron an bukid. Sa ikapitong aldaw, hale sa panganoron, inapod nin Kagurangnan si Moises."
Exodus,24,18,Nagpadagos sa pagtukad sa bukid si Moises pasiring sa panganoron. Nag-erok siya duman sa laog nin kwarentang aldaw asin kwarentang banggi.
Exodus,25,1,"Nagtaram an Kagurangnan ki Moises,"
Exodus,25,2,“Sabihan mo an mga Israelita na magtao nin dolot sako. Akoon mo an anoman na boot nindang idolot.
Exodus,25,3,"Ini an mga dolot na aakoon mo: bulawan, plata, bronse;"
Exodus,25,4,"pinong lino, telang lana na kolor asul, purpura saka pula; telang gibo sa balukag nin kanding;"
Exodus,25,5,anit nin lalaking karnero na tinugma nin pula; anit nin kanding; tablang akasya;
Exodus,25,6,lana para sa mga ilawan; pahamot para sa panlahid na lana asin para sa insenso;
Exodus,25,7,mga batong oniks asin iba pang batong pantampok sa efod asin sa pantahob sa daghan kan Halangkaw na Padi.
Exodus,25,8,"Pagibohon mo an mga tawo nin sarong Tabernakulo para sako, tanganing mag-erok ako sa kaibahan ninda."
Exodus,25,9,An Tabernakulo asin an gabos na kasangkapan kaiyan gibohon nindo siring sa plano na ipapahiling ko saimo.
Exodus,25,10,"“Gumibo kamo nin sarong Kaban na akasya, syento dyes sentimetros an laba, sesenta y seis sentimetros an lakbang asin sesenta y seis sentimetros an langkaw."
Exodus,25,11,Patoson nindo nin purong bulawan an laog asin an luwas kaiyan dangan bugtakan nindo nin moldurang bulawan sa palibot.
Exodus,25,12,Gibohan nindo iyan nin apat na siningsing na bulawan asin itakod nindo sa apat na bitis; duwang siningsing sa mag-ibong na gilid kan kaban.
Exodus,25,13,"Gumibo man kamo nin mga pasanan na akasya, saka patoson nindo nin bulawan"
Exodus,25,14,asin isurok sa mga siningsing na nasa duwang gilid kan Kaban.
Exodus,25,15,Dai nanggad iyan paghaleon sa namumugtakan na mga siningsing.
Exodus,25,16,Dangan ilaog mo sa Kaban an duwang tablang gapo na nasusuratan kan mga togon na itatao ko saimo.
Exodus,25,17,"“Gumibo kamo nin takop na purong bulawan, syento dyes sentimetros an laba asin sesenta y seis sentimetros an lakbang."
Exodus,25,18,"Gumibo man kamo nin duwang kerubin sa pinulpog na bulawan,"
Exodus,25,19,saro para sa mag-ibong na poro kan takop. Gibohon nindo na magin saro sanang pedaso nin bulawan an mga kerubin sagkod an takop.
Exodus,25,20,"Maghahampangan an duwang kerubin sa ibabaw kan takop, na matatahoban kan nakaunat nindang mga pakpak."
Exodus,25,21,Ilaog mo sa Kaban an duwang tablang gapo dangan takopan mo.
Exodus,25,22,"Diyan taka tatagboon sa ibabaw kan takop, sa tahaw kan duwang kerubin; diyan ko itataram saimo an sakong mga togon para sa banwaan nin Israel."
Exodus,25,23,"“Gumibo kamo nin sarong lamesa na akasya, otsenta y otso sentimetros an laba, kwarenta y kwatro sentimetros an lakbang asin sesenta y seis sentimetros an langkaw."
Exodus,25,24,Patoson nindo iyan nin purong bulawan asin palibotan nin moldurang bulawan.
Exodus,25,25,An palibot kaiyan bugtakan nindo nin sanipa na pito may kabangang sentimetros an lakbang asin palibotan nindo nin moldurang bulawan.
Exodus,25,26,"Apat na siningsing na bulawan an gibohon nindo para sa lamesa, dangan itakod nindo sa apat na kanto na namumugtakan kan apat na bitis."
Exodus,25,27,Itakod nindo harani sa sanipa an mga siningsing na surokan kan mga pasanan na gagamiton sa pagdara kan lamesa.
Exodus,25,28,Akasya an gamiton nindo sa paggibo kan mga pasanan asin patoson nindo iyan nin bulawan.
Exodus,25,29,"Gumibo kamo nin mga plato para sa insenso. Gumibo man kamo nin kalis, dulay saka mangko para sa dolot na arak. Iyan gabos gibohon nindo sa purong bulawan."
Exodus,25,30,"Ibugtak nindo an lamesa sa atubangan kan Kaban nin Tipan, asin sa ibabaw kan lamesa, danay nindong bugtakan nin dolot na tinapay."
Exodus,25,31,"“Gumibo kamo nin sarong kandelerong purong bulawan; an bitis asin an kahawakan kaiyan gibohon nindo sa pinulpog na bulawan. Gibohon nindong saro sanang pedaso an kandelero sagkod an mga dekorasyon na burak, kaiba an mga bukol saka an mga petalo."
Exodus,25,32,"Bugtakan nindo nin anom na sanga, an mag-ibong na gilid kan kandelero, tolong sanga lambang gilid."
Exodus,25,33,An lambang sanga samnohan nindo nin tolong burak na arog sa mga bukad na burak nin almendras na may kaibang mga bukol asin mga petalo.
Exodus,25,34,An kahawakan kan kandelero samnohan man nindo nin apat na burak na arog sa mga bukad na burak nin almendras na may kaibang mga bukol saka mga petalo.
Exodus,25,35,Bugtakan nindo nin sarong bukol sa irarom kan lambang pades kan anom na sanga.
Exodus,25,36,"An mga bukol, an mga sanga pati an kandelero gibohon nindo sa saro sanang pedaso nin pinulpog na bulawan."
Exodus,25,37,Gumibo man kamo nin pitong ilawan para sa kandelero dangan ibugtak nindo sa ibabaw tanganing magliwanag iyan pasiring sa atubangan.
Exodus,25,38,Gibohon nindo sa purong bulawan an pansipit sa mitsa asin an mga bandehado.
Exodus,25,39,Treynta y singko kilos nin purong bulawan an gamiton nindo sa paggibo kan kandelero sagkod kan gabos na kagamitan kaiyan.
Exodus,25,40,Kaipuhan sunodon nanggad nindo an plano na ipinahiling ko saimo sa bukid.
Exodus,26,1,"“Gibohon nindo an Tabernakulo. An gagamiton nindo sampolong kurtina nin mga hinabol na pinong lino asin telang lana na kolor asul, purpura saka pula. Burdahan nindo iyan nin mga kerubin."
Exodus,26,2,Pareho an sukol kan lambang kurtina: dose metros an laba asin duwang metros an lakbang.
Exodus,26,3,"Tarakipon nindo an limang kurtina tanganing magin saro na sanang pedaso, asin iyo man an gibohon nindo sa matatadang lima."
Exodus,26,4,An sarong gilid kan sarong tinarakip na kurtina bugtakan nindo nin mga tarotalingang asul na tela; iyo man an gibohon nindo sa saro pa.
Exodus,26,5,Singkwentang tarotalinga an itahi nindo sa enot na tinarakip na limang kurtina asin singkwenta man na tarotalinga an itahi nindo sa ikaduwang tinarakip na limang kurtina.
Exodus,26,6,Gumibo kamo nin singkwentang kawit na bulawan na gagamiton sa pagsugpon kan duwang pedasong tinarakip na kurtina.
Exodus,26,7,“Gumibo man kamo nin tolda na pantahob sa Tabernakulo; an gagamiton nindo onseng kurtina na gibo sa balukag nin kanding.
Exodus,26,8,Gibohon nindo na an lambang kurtina igwa nin parehong sukol na trese metros an laba asin duwang metros an lakbang.
Exodus,26,9,Tarakipon nindo an limang kurtina asin iyo man an gibohon nindo sa anom na matatada. An ikaanom na kurtina tiklopon nindo sa atubangan kan tolda.
Exodus,26,10,Tahian nindo nin singkwentang tarotalinga an sarong gilid kan enot na pedaso; iyo man an gibohon nindo sa ikaduwa.
Exodus,26,11,"Dangan gumibo kamo nin singkwentang kawit na bronse, asin ikawit sa mga tarotalinga tanganing an duwang pedaso magin saro na sana."
Exodus,26,12,"An parte kan kurtina na minasobra, papalaylayon nindo sa likod kan Tabernakulo."
Exodus,26,13,"An singkwenta sentimetros na sobra sa mag-ibong na gilid kan kahalabaan kan mga kurtina, papalaylayon man tanganing matahoban an duwang gilid kan Tabernakulo."
Exodus,26,14,"“Gumibo kamo nin duwang pantahob sa tolda: an saro gibo sa anit nin mga lalaking karnero na tinugma nin pula, asin an saro gibo sa anit nin mga kanding."
Exodus,26,15,“Gumibo kamo nin mga taranos na tablang akasya para sa Tabernakulo.
Exodus,26,16,"An lambang tabla may sukol na kwatro metros an laba, sesenta y seis sentimetros an lakbang"
Exodus,26,17,na igwa nin duwang mitsa na pansugpon. An gabos na tabla kaipuhan igwa kan duwang mitsang ini.
Exodus,26,18,Iyo ini an gigibohon nindong tabla para sa Tabernakulo: beynteng tabla para sa parteng habagat
Exodus,26,19,asin para sa mga tablang ini gumibo kamo nin kwarentang patungtongan na plata; duwang patungtongan para sa lambang tabla na kakanaan kan duwang mitsa kaini.
Exodus,26,20,"Para sa parteng amihan kan Tabernakulo, beynteng tabla"
Exodus,26,21,"asin kwarentang patungtongan na plata, duwang patungtongan para sa lambang tabla."
Exodus,26,22,"Para sa likod kan Tabernakulo, sa parteng solnopan gumibo kamo nin anom na tabla"
Exodus,26,23,asin nin duwang tabla para sa mga kanto sa likod na parte kan Tabernakulo.
Exodus,26,24,"An duwang tablang ini suhay sa ibaba alagad nagdudukotan sa itaas, sa enot na siningsing. Arog kaini an pagkamugtak kan duwang tabla; an mga ini an magigin duwang kanto sa likod na parte kan Tabernakulo."
Exodus,26,25,"Kaya walo gabos an mga tabla sa likod asin dyes y seis an patungtongan na plata, duwa para sa lambang tabla."
Exodus,26,26,"“Gumibo man kamo nin kinseng trabisanyo na akasya, an lima para sa mga tabla na nasa sarong gilid kan Tabernakulo,"
Exodus,26,27,"an lima para sa mga tabla na nasa ibong na gilid, asin an lima para sa mga tabla na nasa likod, sa parteng solnopan."
Exodus,26,28,"An laba kan mga trabisanyo na ikakana sa kabangaan kan mga tabla, mapoon sa sarong poro asin makakaabot sa ibong na poro kan Tabernakulo."
Exodus,26,29,Patoson nindo nin bulawan an mga tabla dangan kabitan nin mga siningsing na bulawan na susurokan kan mga trabisanyo na pinatos man nin bulawan.
Exodus,26,30,Patindogon nindo an Tabernakulo siring sa plano na ipinahiling ko saimo sa bukid.
Exodus,26,31,"“Gumibo kamo nin kurtina sa hinabol na pinong lino asin mga telang lana na kolor asul, purpura saka pula. Burdahan nindo iyan nin mga kerubin."
Exodus,26,32,Tindihon nindo an kurtina sa apat na hariging akasya na pinatos nin bulawan saka may mga kawit na bulawan asin napapatindog sa apat na patungtongan na plata.
Exodus,26,33,"Isabit nindo an kurtina sa nakarayang mga kawit na yaon sa atop kan Tabernakulo, dangan ibugtak nindo sa likod kan kurtina an Kaban nin Tipan na nasasarayan kan duwang tablang gapo. An kurtina iyo an malaen kan Banal na Lugar sa Kabanal-banaleng Lugar."
Exodus,26,34,Takopan nindo an Kaban nin Tipan.
Exodus,26,35,"Ibugtak nindo an lamesa sa luwas kan Kabanal-banaleng Lugar, sa parteng amihan kan Tabernakulo, asin an kandelero sa parteng habagat."
Exodus,26,36,"“An pintoan kan tolda gibohan nindo nin panlipod na kurtinang hinabol na pinong lino asin mga telang lana na kolor asul, purpura saka pula na binurdahan."
Exodus,26,37,"Para sa panlipod na ini, gumibo kamo nin limang hariging akasya na pinatos sa bulawan asin may mga kawit na bulawan, dangan gumibo kamo nin limang patungtongan na bronse para sa mga hariging ini."
Exodus,27,1,"“Gumibo kamo nin sarong altar na akasya. Kwadrado ini, na dos metros beynte sentimetros an laba asin an lakbang; an langkaw sarong metro may treynta sentimetros."
Exodus,27,2,"An ibabaw kan apat na kanto kan altar, pormahan nindo na garo mga sungay. Ini gibohon na magin sarong pedaso sana sagkod an altar dangan patoson nindo nin bronse an bilog na altar."
Exodus,27,3,"Gumibo kamo nin mga kawa na bubugtakan kan abo; gumibo man kamo nin mga pala, mangko, pansipit saka mga bugtakan nin baga. Gibohon nindo iyan gabos sa bronse."
Exodus,27,4,Gumibo man kamo nin parilyang bronse dangan bugtakan nindo ini nin apat na siningsing na bronse sa lambang kanto.
Exodus,27,5,"Dangan sa irarom kan sanipa, ibugtak nindo iyan magpoon sa kabangaan na parte kan altar paibaba."
Exodus,27,6,"Gumibo kamo nin mga pasanan na akasya, asin patoson nindo nin bronse"
Exodus,27,7,dangan isurok sa mga siningsing tanganing an mga pasanan yaon sa duwang gilid kan altar kun dinadara ini.
Exodus,27,8,"Tabla an gamiton nindo sa altar, asin gibohon na mayong laog an tahaw kaini siring sa plano na ipinahiling ko saimo sa bukid."
Exodus,27,9,"“An patyo kan Tabernakulo gibohon nindo sa mga kurtina nin hinabol na pinong lino. Sa parteng habagat, kwarenta y kwatro metros an laba kan kurtina"
Exodus,27,10,na titindihon sa beynteng bronseng harigi na papatindogan sa beynteng bronseng patungtongan. An mga kawit saka mga barat kan harigi gibohon nindo sa plata.
Exodus,27,11,Siring man an gibohon nindo sa parteng amihan kan patyo.
Exodus,27,12,"Para sa parteng solnopan, gumamit kamo nin mga kurtinang beynte y dos metros an laba, sampolong harigi saka sampolong patungtongan."
Exodus,27,13,"Para sa parteng sirangan na namumugtakan kan pintoan, beynte y dos metros an lakbang kan patyo."
Exodus,27,14,"Sa sarong ibong kan pintoan, an mga kurtina igwa nin laba na seis metros sesenta sentimetros, asin igwa nin tolong harigi saka tolong patungtongan."
Exodus,27,15,"Arog man kaiyan an sa ibong na parte: mga kurtinang seis metros sesenta sentimetros an laba, tolong harigi saka tolong patungtongan."
Exodus,27,16,"An mismong pintoan bugtakan nindo nin binurdahan na kurtinang panlipod na siyam na metros an laba, gibo sa pinong lino asin telang lana na kolor asul, purpura saka pula. Isabit nindo ini sa apat na hariging napapatindog sa apat na patungtongan."
Exodus,27,17,An gabos na harigi sa patyo baratan nindo nin mga pambarat na plata. An mga kawit kan mga harigi gibohon sa plata asin an mga patungtongan gibohon sa bronse.
Exodus,27,18,"Kwarenta y kwatro metros an laba kan patyo, beynte y dos metros an lakbang asin dos metros beynte sentimetros an langkaw. An mga kurtina gibohon sa hinabol na pinong lino asin an mga patungtongan gibohon sa bronse."
Exodus,27,19,An gabos na kagamitan sa laog kan Tabernakulo asin an gabos na palo kaini asin kan patyo gibohon nindo sa bronse.
Exodus,27,20,“Pagbotan mo an mga Israelita na darahan ka kan pinakamarahay na lana nin oliba para sa ilawan tanganing padagos iyan na maglaad.
Exodus,27,21,"Aldaw-bangging aatamanon ni Aaron asin kan saiyang mga aki an ilawan na ibubugtak sa laog kan Tabernakulo, sa luwas kan kurtina saka sa atubangan kan Kaban nin Tipan. An pagboot na ini ootobon kan mga Israelita asin kan saindang mga kapagarakian sagkod pa man."
Exodus,28,1,"“Ipaapod mo si Aaron na saimong tugang sagkod an saiyang mga aki na si Nadab, Abihu, Eleazar asin si Itamar. Laenon mo sinda sa gabos na Israelita tanganing maglingkod sako bilang mga padi."
Exodus,28,2,Ipagibo mo si Aaron nin banal na mga gubing tanganing magkaigwa siya nin dignidad asin gayon.
Exodus,28,3,"Ipaapod mo an gabos na tawong tinawan ko nin kakayahan, asin sabihan mo sinda na gibohon an mga gubing ni Aaron, tanganing konsagrahon siya bilang padi na malingkod sako."
Exodus,28,4,"Ini an mga gubing na gigibohon ninda: pantahob sa daghan, efod, abito, tunikang may burda, mitra asin habay. Ining mga banal na gubing gigibohon ninda para sa tugang mong si Aaron asin para sa saiyang mga aki tanganing maglingkod sinda sako bilang mga padi."
Exodus,28,5,"An mga magibo kan mga gubing magamit nin telang lana na kolor asul, purpura asin pula, nin torsidong bulawan, asin nin pinong lino."
Exodus,28,6,"“Gibohon ninda an efod sa telang lana na kolor asul, purpura asin pula, sa torsidong bulawan, asin sa pinong lino, na binurdahan."
Exodus,28,7,Pabugtakan mo nin duwang tirante an duwang gilid kan efod tanganing masugpon iyan.
Exodus,28,8,"An efod kakabitan nin habay na gibo man sa telang lana na kolor asul, purpura asin pula, sa torsidong bulawan, asin sa pinong lino."
Exodus,28,9,"Kumua ka nin duwang batong oniks dangan diyan mo iukit an mga ngaran kan doseng aking lalaki ni Jacob,"
Exodus,28,10,"sosog sa saindang pagkamundag, anom na ngaran sa lambang bato."
Exodus,28,11,Gibohon mo ini siring sa marahay na platero asin kalopkopan mo nin bulawan an mga bato.
Exodus,28,12,"Dangan ikabit mo ini sa tirante kan efod bilang paggiromdom sa doseng tribu nin Israel. Sa siring na paagi, dadarahon ni Aaron an saindang mga ngaran sa saiyang mga abaga sa atubang ko tanganing ako, an Kagurangnan , danay na makagiromdom sa sakong banwaan."
Exodus,28,13,Gumibo ka nin duwang kalopkop na bulawan
Exodus,28,14,"saka duwang kadena nin purong bulawan na sinalapid, asin ikabit mo an mga kadenang ini sa mga kalopkop."
Exodus,28,15,“Gumibo kamo nin pantahob sa daghan na gagamiton kan Halangkaw na Padi sa pagsabot kan kabotan nin Dios. Gibohon nindo iyan sa parehong materyales na ginamit sa paggibo kan efod asin burdahan arog kan efod.
Exodus,28,16,"Gibohon nindong kwadrado an tiniklop na pantahob sa daghan na may sukol na, beynte y dos sentimetros an laba asin beynte y dos sentimetros an lakbang."
Exodus,28,17,"Tampokan ini nin apat na raya nin mga bato: sa enot na raya, itampok nindo an mga batong rubi, topasyo asin karbungko;"
Exodus,28,18,"sa ikaduwang raya, an mga batong esmeralda, sapiro asin brilyante;"
Exodus,28,19,"sa ikatolong raya, an mga batong jacinto, agata asin ametista;"
Exodus,28,20,"dangan sa ikaapat na raya, an mga batong berilo, oniks asin haspe. Ini gabos itatampok sa mga kalopkop na bulawan."
Exodus,28,21,"Doseng bato an uukitan nindo kan mga ngaran kan mga aki ni Jacob. An lambang bato uukitan nin sarong ngaran, bilang tanda kan doseng tribu nin Israel."
Exodus,28,22,Gumibo kamo para sa pantahob sa daghan nin duwang kadenang purong bulawan na sinalapid.
Exodus,28,23,"Gumibo man kamo nin duwang siningsing na bulawan asin ikabit nindo sa duwang itaas na kanto kan pantahob sa daghan,"
Exodus,28,24,dangan igakod nindo sa duwang siningsing na ini an duwang kadenang bulawan.
Exodus,28,25,An duwa pang poro kan kadenang bulawan igakod nindo sa duwang kalopkop na nasa tirante kan efod sa atubangan.
Exodus,28,26,"Dangan gumibo kamo nin duwang siningsing na bulawan asin ikabit sa duwang ibabang kanto kan pantahob sa daghan, sa parteng irarom na harani sa efod."
Exodus,28,27,"Gumibo pa kamo nin duwang siningsing na bulawan dangan ikabit nindo sa atubangan, sa parteng ibaba kan tirante kan efod, sa sinugponan na nasa itaas kan habay."
Exodus,28,28,Gagakodan ninda nin pising asul an mga siningsing kan pantahob sa daghan asin an mga siningsing kan efod tanganing an pantahob sa daghan dai masiblag sa efod kundi makatakod asin mapamugtak sa itaas kan habay.
Exodus,28,29,"“Paglaog ni Aaron sa Banal na Lugar, isusulot niya an pantahob sa daghan, na nauukitan kan ngaran kan mga aki ni Jacob tanganing ako, an Kagurangnan danay na makagiromdom sa sakong banwaan."
Exodus,28,30,Ilaog nindo sa pantahob sa daghan an Urim asin Tummim tanganing mamugtak sa daghan ni Aaron kun minadolok siya sa atubangan ko. Kaya danay na isusulot ni Aaron an pantahob sa daghan tanganing maaraman niya an sakong kabotan para sa banwaan nin Israel.
Exodus,28,31,“An abito kan efod gibohon nindo sa telang lana na kolor asul.
Exodus,28,32,"Bugtakan nindo nin labot na sulotan kan payo, asin an palibot kan labot tahian nindo nin hinabol na pambilit tanganing dai magisi."
Exodus,28,33,"An gayad kan abito kabitan nindo nin mga granadang gibo sa telang lana na kolor asul, purpura asin pula."
Exodus,28,34,Sa lambang pagultanan kan duwang granada bugtakan nindo nin kampanilyang bulawan.
Exodus,28,35,"Isusulot ni Aaron an abitong ini kun naglilingkod siya bilang padi. Paglaog asin pagluwas niya sa Banal na Lugar, madadangog an tanog kan mga kampanilya, kaya dai siya gagadanon."
Exodus,28,36,"“Gumibo ka nin koronang anas na bulawan dangan iukit mo diyan ining mga tataramon, ‘Konsagrado sa Kagurangnan .’"
Exodus,28,37,An koronang ini ikakabit nindo sa atubangan kan mitra; asul na lubid an gamiton nindo.
Exodus,28,38,Mamumugtak ini sa angog ni Aaron; siya an maako kan anoman na nagibong kasalan sa pagdolot kan mga tawo kan saindang atang. Danay na mamumugtak sa angog ni Aaron an koronang ini tanganing akoon ko an saindang atang.
Exodus,28,39,"“An tunika saka an mitra gibohon nindo sa hinabol na pinong lino, asin gumibo man kamo nin sarong habay na binurdahan."
Exodus,28,40,"“An mga aki ni Aaron igibo nindo nin mga abito, mga habay asin mga turban tanganing magkaigwa sinda nin dignidad asin gayon."
Exodus,28,41,"Gubingan mo kaiyan si Aaron na saimong tugang asin an saiyang mga aki, dangan lahidan mo sinda nin lana, ordenan saka konsagrahon, tanganing maglingkod sinda sako bilang mga padi."
Exodus,28,42,Ipagibo mo sinda nin linong sarwal na sagkod sa paa tanganing matahoban an saindang pagkanihuba.
Exodus,28,43,"Kun maglaog sa Tabernakulo si Aaron saka an saiyang mga aki, o magdolok sinda sa altar tanganing maglingkod sa Banal na Lugar, masulot sinda kan sarwal tanganing dai sinda magkasala huli sa pagkanihuba asin magadan. Ini sarong danay na pagboot para ki Aaron sagkod sa mga kapagarakian niya."
Exodus,29,1,“Ini an gigibohon mo sa pagkonsagra ki Aaron asin sa mga aki niyang lalaki tanganing maglingkod sako bilang mga padi. Kumua ka nin sarong torilyong baka saka duwang lalaking karnero na mayo nin kaninan.
Exodus,29,2,"Gamiton mo an pinakamarahay na arinang trigo, alagad mayo nin lebadura, asin gumibo ka nin mga tinapay na igwang lana, nin mga tinapay na mayong lana, asin nin maninipis na biskwit na linahidan nin lana."
Exodus,29,3,Ibugtak mo iyan gabos sa sarong basket dangan idolot mo sako kaiba an torilyong baka saka an duwang lalaking karnero.
Exodus,29,4,“Ipag-iba mo si Aaron saka an saiyang mga aking lalaki sa may pintoan kan Tabernakulo dangan karigoson mo sinda duman.
Exodus,29,5,"Pakatapos, isulot mo ki Aaron an mga gubing na sa padi—an tunikang may burda, an efod, an abito kan efod, an pantahob sa daghan asin an habay."
Exodus,29,6,Ibugtak mo sa saiyang payo an mitra asin igakod mo sa atubangan kan mitra an banal na korona.
Exodus,29,7,"Dangan kuahon mo an lana, iula mo sa saiyang payo asin lahidan mo siya."
Exodus,29,8,“Padolokon mo saimo an saiyang mga aki dangan sulotan mo sinda kan tunika;
Exodus,29,9,hagkosan mo an saindang habayan dangan bugtakan mo nin turban an saindang payo. Iyan an gigibohon mo sa pagkonsagra ki Aaron asin kan saiyang mga aki. Sinda asin an saindang mga kapagarakian an maglilingkod sako bilang padi sagkod pa man.
Exodus,29,10,“Darahon mo sa atubangan kan Tabernakulo an torilyong baka asin sabihan mo si Aaron saka an saiyang mga aki na iduta an saindang mga kamot sa ibabaw kan payo kan torilyong baka.
Exodus,29,11,"Dangan bunoon mo an torilyong baka sa atubangan ko, duman sa may pintoan kan Tabernakulo."
Exodus,29,12,"Kumua ka nin dikit na dugo kan torilyong baka asin sa paagi kan saimong muro, lahidan mo an sungay kan altar; an natadang dugo iula mo gabos sa pamitisan kan altar."
Exodus,29,13,"Kuahon mo an gabos na taba na nakakatahob kan bituka, an pinakamarahay na parte kan katoy, an duwang bato kaiba an taba kaiyan asin tutongon mo gabos sa altar bilang atang sako."
Exodus,29,14,"Alagad an karne kan torilyo, an anit asin an odo kaiyan tutongon mo sa luwas kan kampo. Ini an atang na mahale kan mga kasalan kan mga padi."
Exodus,29,15,“Dangan kuahon mo an saro sa duwang karnerong lalaki asin sabihan mo si Aaron saka an saiyang mga aking lalaki na iduta an saindang mga kamot sa ibabaw kan payo kan karnero.
Exodus,29,16,"Bunoon mo an karnero, salodon an dugo asin iwirik mo sa apat na gilid kan altar."
Exodus,29,17,"Pedasohon mo an karnero, hugasan an bituka asin an mga bitis dangan kaiba an payo asin an ibang mga pedaso,"
Exodus,29,18,tutongon mo an bilog na karnero sa ibabaw kan altar bilang sarong tinutong na atang. An parong kan dolot na ini nawiwilihan ko.
Exodus,29,19,“Kuahon mo an saro pang karnero asin sabihan mo si Aaron saka an saiyang mga aki na iduta an saindang mga kamot sa ibabaw kan payo kan karnero.
Exodus,29,20,"Bunoon mo an karnero, kumua ka nin dikit na dugo kaini asin lahidan mo an hikawan kan toong talinga ni Aaron sagkod kan saiyang mga aki, asin an tanggurangan kan saindang toong kamot saka kan saindang toong bitis. An ibang dugo iula mo sa apat na gilid kan altar."
Exodus,29,21,"Kumua ka nin dikit na dugo na nasa altar saka dikit na lana, dangan wirikan mo si Aaron asin an saiyang mga gubing, an mga aki niya saka an saindang mga gubing. Dangan si Aaron asin an saiyang mga aki patin an saindang mga gubing makokonsagra na sako."
Exodus,29,22,"“Kuahon mo man an taba kan karnero, an matabang ikog, an taba na nakakatahob sa bituka, an pinakamarahay na parte kan katoy, an duwang bato kaiba an taba asin an toong hita (huli ta iyo ini an karnero para sa ordenasyon)."
Exodus,29,23,"Sa basket nin tinapay na mayo nin lebadura na idinolot sako, kumua ka nin sarong tinapay, saka sarong tinapay na igwang lana, sarong tinapay na mayong lana, asin sarong biskwit."
Exodus,29,24,Ibugtak mo iyan gabos sa mga kamot ni Aaron asin kan saiyang mga aki dangan iitaas ninda iyan sako bilang sarong espesyal na dolot.
Exodus,29,25,"Dangan kuahon mo iyan sa sainda asin tutongon mo sa altar, sa ibabaw kan tinutong na atang, bilang sarong dolot na pagkakan sako. An parong kan dolot na ini nawiwilihan ko."
Exodus,29,26,“Kuahon mo an daghan kan karnero dangan iitaas mo sako bilang sarong espesyal na dolot. Ini an parte kan hayop na mapapasaimo.
Exodus,29,27,“An daghan asin an hita kan karnerong ginagamit sa ordenasyon iitaas sako bilang sarong espesyal na dolot asin lalaenon para ki Aaron saka sa saiyang mga aki.
Exodus,29,28,"Sagkod pa man ini an sakong pagboot na kun madolot an mga tawo kan dolot para sa katoninongan, an daghan saka an hita kan hayop lalaenon para sa mga padi. Ini an dolot sako kan mga tawo."
Exodus,29,29,"“Pagkagadan ni Aaron, an saiyang mga gubing na sa padi itatao sa saiyang mga aki, dangan isusulot ninda kun sinda lahidan nin lana asin ordenan."
Exodus,29,30,An aking kasalihid sa pagkapadi ni Aaron masulot kan gubing na ini sa laog nin pitong aldaw kun siya maglaog sa Tabernakulo tanganing maglingkod sa Banal na Lugar.
Exodus,29,31,“Kuahon mo an karnero nin ordenasyon asin sa sarong banal na lugar labonan mo an karne kaini.
Exodus,29,32,Ini asin an natadang tinapay sa basket ipakakan mo ki Aaron sagkod sa saiyang mga aki sa may pintoan kan Tabernakulo.
Exodus,29,33,Kakakanon ninda an dolot para sa pagpatawad kan kasalan kan sinda konsagrahon asin ordenan. Mga padi sana an makakan kan mga pagkakan na ini huli ta ini banal.
Exodus,29,34,"Kun may natada pang karne o tinapay kinaagahan, dai ini pagkakanon kundi suloon huli ta ini banal."
Exodus,29,35,“Gibohon mo an seremonya nin pag-orden ki Aaron sagkod kan saiyang mga aki sa laog nin pitong aldaw siring sa ipinagboot ko saimo.
Exodus,29,36,Aroaldaw maatang ka nin lalaking baka bilang dolot sa pagpatawad kan kasalan. Huli kaini malilinigan an altar. Dangan lahidan mo ini nin lana tanganing makonsagra.
Exodus,29,37,"An paglinig asin pagkonsagra kan altar gibohon mo sa laog nin pitong aldaw. Dangan an altar magigin banal, asin an ano man na makaduta diyan, magigin banal."
Exodus,29,38,"“Sagkod pa man, ini an idodolot nindo sa ibabaw kan altar: duwang korderong manangtaon an edad sa aroaldaw."
Exodus,29,39,Idolot nindo an sarong kordero pagkaaga asin an saro pagkabanggi.
Exodus,29,40,An enot na kordero ibahan nindo nin sarong kilo kan pinakamarahay na arinang trigo na minasa sa sarong litrong lana nin oliba. Iula nindo an sarong litrong arak bilang dolot.
Exodus,29,41,"An ikaduwang kordero idolot nindo pagkabanggi asin ibahan nindo nin arina, lana nin oliba saka arak na pareho kadakul kan sa pagkaagang dolot. Ini sarong dolot na pagkakan para sa sako asin an parong kaini nawiwilihan ko."
Exodus,29,42,"Sa gabos na panahon, ining tinutong na atang idodolot nindo sako sa may pintoan kan Tabernakulo, saen tatagboon ko kamo tanganing kaolayon."
Exodus,29,43,"Diyan ko tatagboon an banwaan nin Israel, asin magigin banal an lugar na iyan huli kan sakong kamurawayan."
Exodus,29,44,Kokonsagrahon ko an Tabernakulo asin an altar; siring man si Aaron sagkod an saiyang mga aki kokonsagrahon ko tanganing maglingkod sinda sako bilang mga padi.
Exodus,29,45,"Mag-eerok ako sa kaibahan kan banwaan nin Israel, asin ako an magigin Dios ninda."
Exodus,29,46,"Mamimidbid ninda na ako iyo an Kagurangnan na saindang Dios, na nagluwas sainda sa Egipto tanganing mag-erok sa kaibahan ninda. Ako an Kagurangnan na saindang Dios."
Exodus,30,1,“Gumibo kamo nin sarong altar na akasya na tututongan nin insenso.
Exodus,30,2,"Gibohon nindong kwadrado iyan, kwarenta y singko sentimetros an laba, kwarenta y singko sentimetros an lakbang asin nubenta sentimetros an langkaw. An mga sungay sa apat na kanto saka an mismong altar gibohon nindo na magin saro sanang pedaso."
Exodus,30,3,"Patoson nindo nin purong bulawan an parteng ibabaw, an apat na gilid sagkod an mga sungay, dangan palibotan nindo nin mga moldurang bulawan."
Exodus,30,4,"Gumibo kamo nin duwang siningsing na bulawan na itatakod sa ibaba kan moldura, tanganing surokan kan mga pasanan na gagamiton sa pagdara kan altar."
Exodus,30,5,Gumibo kamo nin mga pasanan na akasya asin patoson nindo nin bulawan.
Exodus,30,6,"Ibugtak nindo ining altar sa luwas kan kurtina na nasa atubangan kan Kaban nin Tipan, saen tatagboon taka."
Exodus,30,7,"Sa aga-agang pagmangno ni Aaron kan mga ilawan, tututongon niya sa altar an mahamot na insenso."
Exodus,30,8,Iyo man an gigibohon niya kun banggi sa pagpalaad niya kan mga ilawan. Ining danay na pagdolot nin insenso gigibohon nindo sagkod sa mga maabot na henerasyon.
Exodus,30,9,"An altar na ini dai nindo pagtutongan nin bakong banal na insenso, o nin tinutong na atang, o nin dolot na pagkakan, asin dai nindo ini pag-ulaan nin dolot na arak."
Exodus,30,10,"Sarong beses sa taon gigibohon ni Aaron an seremonya nin paglinig kan altar; an mga sungay kaini lalahidan niya kan dugo kan inatang sa pagbayad nin kasalan. Gibohon nindo ini sa gabos na panahon. An altar na ini kaipuhan na magin banal, konsagrado sa sako. Ako an Kagurangnan .”"
Exodus,30,11,"Nagtaram an Kagurangnan ki Moises,"
Exodus,30,12,"“Pagsenso mo kan mga Israelita, an lambang saro sa sainda mabalukat kan saiyang buhay tanganing mayo nin maraot na mangyari sa sainda mantang ginigibo an pagsenso."
Exodus,30,13,An gabos na mabilang sa senso mabayad nin kabangang siklo sosog sa kinaugalean na timbang kan Tabernakulo bilang dolot sako. (An sarong siklo katimbang nin onseng gramong plata.)
Exodus,30,14,"An gabos na mabilang sa senso, magpoon sa edad na beynte paitaas, matao kan dolot na ini sako."
Exodus,30,15,An mayaman dai mabayad nin sobra asin an dukha dai man mabayad nin kulang sa kantidad para sa pantubos kan saindang buhay.
Exodus,30,16,"An kwartang ini kokolektahon mo sa mga tawo asin gagamiton para sa pag-ataman kan Tabernakulo. Ining buhis iyo an pantubos kan saindang buhay, asin magigiromdoman kong atamanon sinda.”"
Exodus,30,17,"Nagtaram an Kagurangnan ki Moises,"
Exodus,30,18,“Gumibo ka nin bronseng palanggana na igwa nin tumbawan na bronse. Ibugtak mo iyan sa pagultanan kan Tabernakulo saka kan altar. Dangan laogan mo nin tubig
Exodus,30,19,na gagamiton ni Aaron asin kan saiyang mga aki sa paghanaw kan saindang mga kamot saka mga bitis.
Exodus,30,20,"Kaipuhan maghanaw ngona sinda bago maglaog sa Tabernakulo o bago magdolok sa altar tanganing magdolot nin atang; kun dai, magagadan sinda."
Exodus,30,21,Kaipuhan nanggad na maghanaw sinda kan saindang mga kamot saka mga bitis tanganing dai sinda magadan. An pagboot na ini kukuyogon ninda asin kan saindang mga kapagarakian sagkod lamang.”
Exodus,30,22,"Nagtaram pa an Kagurangnan ki Moises,"
Exodus,30,23,"“Kumua ka kan pinakamarahay na mga pahamot: anom na kilong likidong mira, tolong kilo kan mahamot na kanela, tolong kilo kan mahamot na kalamo"
Exodus,30,24,"asin anom na kilong kasia (ini gabos sosog sa kinaugalean na timbang kan Tabernakulo). Kumua ka man nin apat na litrong lana nin oliba,"
Exodus,30,25,"asin siring sa sarong paragibo nin pahamot, saralakon mo iyan tanganing magibong banal na lanang panlahid."
Exodus,30,26,"Lahidan mo kaiyan an Tabernakulo, an Kaban nin Tipan,"
Exodus,30,27,"an lamesa asin an mga kasangkapan kaiyan, an kandelero sagkod an mga kasangkapan kaiyan, an altar nin insenso,"
Exodus,30,28,an altar na tututongan kan mga dolot kaiba an mga kasangkapan kaiyan asin an palangganang hanawan patin an tumbawan kaiyan.
Exodus,30,29,"Konsagrahon mo iyan gabos tanganing magin banal. An ano man na makaduta sa mga iyan, magigin banal man."
Exodus,30,30,Dangan lahidan mo kan lana si Aaron sagkod an saiyang mga aki asin konsagrahon mo sinda tanganing maglingkod sako bilang mga padi.
Exodus,30,31,"Sabihan mo an mga Israelita, ‘Ini an sakong magigin banal na lanang panlahid sa gabos na henerasyon."
Exodus,30,32,Dai ini ilalahid sa mga ordinaryong tawo asin dai nindo pag-arogon an paggibo kaini. Banal an lanang ini asin kaipuhan na midbidon nindong banal.
Exodus,30,33,"An siisay man na maggibo nin lanang arog kaini o maglahid kaini sa bako man padi, dai na ibibilang na kaayon sa sakong banwaan.’”"
Exodus,30,34,"Nagtaram an Kagurangnan ki Moises, “Kumua ka nin parareho kadakul na mga pahamot na estakte, onise, galbano asin purong kamangyan."
Exodus,30,35,"Siring sa sarong paragibo nin pahamot, saralakon mo iyan tanganing magibong insenso. Asinan mo tanganing magin malinig saka banal."
Exodus,30,36,"Pulboson mo an dikit kaiyan asin darahon mo sa Tabernakulo dangan ibugtak sa atubang kan Kaban nin Tipan, saen tatagboon taka. Midbidon nindo na orog kabanal an insensong ini."
Exodus,30,37,Dai kamo maggibo nin insenso na siring an mga sangkap para sa saindong sadiri. Midbidon nindo na ini banal para sa sako.
Exodus,30,38,"An siisay man na gumibo nin insenso na arog kaini tanganing gamiton na pahamot, dai na ibibilang na kaayon sa sakong banwaan.”"
Exodus,31,1,"Nagtaram an Kagurangnan ki Moises,"
Exodus,31,2,"“Pinili ko si Bezalel, na aking lalaki ni Uri saka makoapo ni Hur na gikan sa tribu ni Juda,"
Exodus,31,3,"asin pinano ko siya kan sakong kapangyarihan. Itinao ko saiya an kakayahan, an pakasabot asin kadonongan sa manlaen-laen na gibo sa arte—"
Exodus,31,4,"sa pagdibuho sa bulawan, plata asin sa bronse;"
Exodus,31,5,"sa pagtabas nin mga batong pantampok, sa pagdibuho sa kahoy, asin sa iba pang mga gibo sa arte."
Exodus,31,6,Pinili ko man bilang katabang niya si Oholiab na aking lalaki ni Ahisamak na gikan sa tribu ni Dan. An ibang katabang ninda tinawan ko man nin kakayahan tanganing magibo ninda an gabos na ipinagboot ko saimo:
Exodus,31,7,"an Tabernakulo, an Kaban nin Tipan asin an takop kaini, an gabos na gamit sa Tabernakulo,"
Exodus,31,8,"an lamesa dangan an kasangkapan kaiyan, an bulawan na kandelero asin an kasangkapan kaiyan, an altar nin insenso,"
Exodus,31,9,"an altar para sa tinutong na atang saka an kasangkapan kaiyan, an palangganang hanawan asin an tumbawan kaini,"
Exodus,31,10,"an magagayon na gubing kan pading si Aaron sagkod kan saiyang mga aki na gagamiton ninda sa paglingkod sako bilang mga padi,"
Exodus,31,11,"an panlahid na lana, dangan an mahamot na insenso para sa Banal na Lugar. Gigibohon ninda ini gabos siring nanggad sa ipinagboot ko saimo.”"
Exodus,31,12,Pinagbotan nin Kagurangnan si Moises
Exodus,31,13,"na sabihan an mga Israelita, “Otobon nindo an Sabbath, an sakong aldaw nin pahingalo, huli ta iyan an tanda para sa sako asin para saindo sagkod sa mga maabot na henerasyon na ako, an Kagurangnan , iyo an nagpili saindo na magin banwaan ko."
Exodus,31,14,"Otobon nanggad nindo an aldaw nin pahingalo, huli ta iyan banal. Gagadanon an siisay man na maglapas kaiyan asin magtrabaho sa aldaw na iyan."
Exodus,31,15,"Igwa kamong anom na aldaw sa pagtrabaho, alagad an ikapitong aldaw sarong aldaw nin solemning pahingalo, banal para sako. Gagadanon an siisay man na magtrabaho sa aldaw na iyan."
Exodus,31,16,Kaya ootobon kan mga Israelita an Sabbath sa gabos na panahon bilang tanda kan daing kataposan na tipan.
Exodus,31,17,"Ini sarong danay na tanda para sako asin para sa banwaan nin Israel, huli ta ako, an Kagurangnan , an naggibo kan langit asin daga sa laog nin anom na aldaw, dangan sa ikapitong aldaw nag-ontok ako sa pagtrabaho asin nagpahingalo.”"
Exodus,31,18,"Pakataram nin Dios ki Moises duman sa Bukid nin Sinai, itinao niya ki Moises an duwang tablang gapo na sinuratan niya mismo kan mga togon."
Exodus,32,1,"Kan mareparo kan mga Israelita na haloy nang dai naghihilig sa bukid si Moises nagdolok sinda ki Aaron dangan nagsabi, “Dai mi aram kun ano na an nangyari sa Moises na iyan na nangenot samo pagluwas sa Egipto; kaya igibo mo kami nin sarong dios na mangengenot samo.”"
Exodus,32,2,"Sinabihan sinda ni Aaron, “Tanggalon nindo an mga hikaw na bulawan sa talinga kan saindong mga agom saka mga aki dangan darahon nindo sako.”"
Exodus,32,3,Kaya tinanggal kan gabos na tawo an saindang mga hikaw na bulawan asin dinara ki Aaron.
Exodus,32,4,"Kinua niya an mga hikaw asin tinunaw, dangan inula ini sa sarong hormahan asin naggibo siya nin sarong metal na baka. Nagsabi an mga tawo, “O Israel, iyo ini an satong dios na nagluwas sato sa Egipto!”"
Exodus,32,5,"Kan mahiling ini ni Aaron, nagtugdok siya nin altar sa atubangan kan bulawan na baka dangan nagpahayag, “Sa aga magkakaigwa kita nin pyesta para sa Kagurangnan .”"
Exodus,32,6,"Sunod na aldaw, nagmaratang amay an mga tawo asin nagdorolot nin mga tinutong na atang. Nagdarara man sinda nin mga atang para sa katoninongan. Nagturukaw sinda tanganing magkarakan asin mag-irinom; an saindang pyesta natapos sa bururatan asin dororogan."
Exodus,32,7,"Nagtaram an Kagurangnan ki Moises, “Humilig ka tolos, huli ta an saimong banwaan, na ilinuwas mo sa Egipto, nagin maraot asin nagkasala."
Exodus,32,8,"Tinalikodan na ninda an ipinagboot kong gibohon ninda. Naggibo sinda nin metal na baka, asin sinamba ninda ini saka dinolotan nin atang. Nagsarabi sinda na iyo idto an saindang dios na nagluwas sainda sa Egipto.”"
Exodus,32,9,"Nagtaram pa an Kagurangnan ki Moises, “Nahiling ko na matagas an payo kan mga tawong ini."
Exodus,32,10,Kaya hare ako pagpugola huli ta labi-labi an kaanggotan ko sainda asin tutunawon ko sinda. Alagad ika gigibohon kong sarong dakulang nasyon.”
Exodus,32,11,"Alagad nakimaherak si Moises sa Kagurangnan na saiyang Dios asin nagsabi, “O Kagurangnan , tadaw ta maaanggot ka sa saimong banwaan, na saimong ilinigtas sa mga Egipcio sa paagi kan saimong dakulang kosog asin kapangyarihan?"
Exodus,32,12,Tadaw ta tatawan mo nin dahelan an mga Egipcio na magsabi na hinale mo sa Egipto an mga Israelita tanganing gadanon sa kabukidan asin paraon sa daga? Dai ka na maanggot sa sainda; hare na pagdagosa an saimong iniisip na pagtunaw sa saimong banwaan.
Exodus,32,13,"Giromdoma si Abraham, si Isaac asin si Jacob, an saimong mga sorogoon na pinanugaan mo saka sinabihan na ‘Papadakulon ko an saimong kapagarakian siring sa mga bitoon sa langit; itatao ko sa saimong kapagarakian an dagang ini na ipinanuga ko, asin mapapasainda ini sagkod lamang.’”"
Exodus,32,14,Kaya dai idinagos nin Kagurangnan an saiyang kaisipan na pagtunaw sa saiyang banwaan.
Exodus,32,15,"Dangan nagbalik si Moises, asin naghilig hale sa bukid dara an duwang tablang gapo na mag-ibong na nasusuratan kan mga togon."
Exodus,32,16,An Dios mismo an naggibo kan tablang gapo asin nag-ukit kan mga togon.
Exodus,32,17,"Kan madangog ni Josue an ribok kan nagkukurahaw na mga tawo, nagsabi siya ki Moises, “Nadadangog ko an kinurahaw nin gera sa kampo.”"
Exodus,32,18,"Alagad nagsimbag si Moises, “An nadadangog ko bakong kinurahaw nin panggana o inagrangay nin pagkadaog kundi karantahan.”"
Exodus,32,19,"Kan harani na sinda sa kampo, nahiling ni Moises an baka asin an pagbabarayle kan mga tawo. Huli kaini, nagsulwak an kaanggotan ni Moises asin ipinusak niya sa pamitisan kan bukid an dara niyang mga tablang gapo asin nagkabaraak an mga ini."
Exodus,32,20,"Kinua niya an baka na ginibo kan mga tawo, tinunaw sa kalayo, pinulbos, sinalakan nin tubig dangan ipinainom sa mga Israelita."
Exodus,32,21,"Sinabihan ni Moises si Aaron, “Ano an ginibo saimo kan mga tawong ini ta tinugotan mo sindang magkasala?”"
Exodus,32,22,"Nagsimbag si Aaron, “Dai ka maanggot sako; aram mong desidido an mga tawong ini sa paggibo nin maraot."
Exodus,32,23,"Sinabihan ninda ako, ‘Igibo mo kami nin sarong dios na mangengenot samo, huli ta dai mi aram kun ano na an nangyari sa Moises na iyan na nangenot samo paluwas sa Egipto.’"
Exodus,32,24,Kaya sinabihan ko sinda na darahon sako an saindang mga alahas na bulawan. Itinao ninda sako an saindang mga alahas asin tinunaw ko sa kalayo. An luminuwas iyo ining baka.”
Exodus,32,25,"Kan mahiling ni Moises an makasosopog na gibo kan mga tawo huli ta pinabayaan sinda ni Aaron na magin ngingisihan kan saindang mga kaiwal,"
Exodus,32,26,"tuminindog si Moises sa may trangkahan kan kampo asin kuminurahaw, “An siisay man na kampi sa Kagurangnan magdigdi sako!” Nagtiripon sa palibot ni Moises an gabos na aki ni Levi."
Exodus,32,27,"Sinabihan niya sinda, “Ipinagboboot nin Kagurangnan Dios nin Israel na kuahon nindo an saindong mga espada, liboton an kampo, asin gadanon an saindong mga tugang, mga katood saka mga kanatad.”"
Exodus,32,28,"Sinunod kan mga Levita an pagboot ni Moises, asin sa aldaw na idto may tolong ribong kalalakihan an nagadan."
Exodus,32,29,"Sinabihan ni Moises an mga Levita, “Ngunyan na aldaw ikinonsagra nindo an saindong mga sadiri bilang mga padi nin Kagurangnan huli sa paggadan nindo kan saindong mga aki saka mga tugang. Kaya ngunyan na aldaw itinao saindo nin Kagurangnan an saiyang bendisyon.”"
Exodus,32,30,"Sunod na aldaw sinabihan ni Moises an mga tawo, “Nagkasala kamo nin makuri. Alagad matukad ako ngunyan sa bukid pasiring sa Kagurangnan ; tibaad ikahagad ko kamo saiya nin tawad para sa saindong kasalan.”"
Exodus,32,31,"Kaya nagbalik si Moises sa Kagurangnan asin nagsabi, “An mga tawong ini nagkasala nin makuri; naggibo sinda nin sarong dios-dios na bulawan."
Exodus,32,32,"Nakikimaherak ako na patawadon mo sinda kan saindang mga kasalan; alagad kun dai mo sinda mapapatawad, paraon mo na man an sakong ngaran sa libro na sinuratan mo kan mga ngaran kan saimong banwaan.”"
Exodus,32,33,"Nagsimbag an Kagurangnan , “An ngaran kan nagkasala sako iyo an paparaon ko sa sakong libro."
Exodus,32,34,"Alagad lakaw na asin pangenotan mo an mga tawo pasiring sa lugar na itinaram ko saimo. Giromdoma na papangenotan kamo kan sakong anghel, alagad maabot an panahon na papadusahan ko an mga tawong iyan huli kan saindang kasalan.”"
Exodus,32,35,Kaya pinahelang sinda nin Kagurangnan huli ta pinirit ninda si Aaron na maggibo nin bulawan na baka.
Exodus,33,1,"Tinaraman nin Kagurangnan si Moises, “Maghale na kamo sa lugar na ini, ika asin an mga tawong ilinuwas mo sa Egipto; magduman kamo sa dagang ipinanuga ko ki Abraham, ki Isaac, ki Jacob sagkod sa saindang mga kapagarakian."
Exodus,33,2,"Susugoon ko an sarong anghel na mangengenot saindo, asin isusubol ko paluwas an mga Cananeo, Amoreo, Heteo, Perezeo, Heveo saka Jebuseo."
Exodus,33,3,Maduman kamo sa daga na mayaman sa gabos na bagay. Alagad huli ta matagas an saindong payo dai ako maiba saindo ta tibaad tunawon ko kamo sa dalan.”
Exodus,33,4,"Kan madangog ini kan mga Israelita, nagmondo sinda asin mayo nang nagsulot nin mga alahas."
Exodus,33,5,"Huli ta ipinagboot nin Kagurangnan ki Moises na sabihan an mga Israelita, “Saro kamong banwaan na matagas an payo. Kun mag-iba ako saindo maski dikit sanang panahon, tutunawon ko kamo. Kaya halea nindo ngunyan an saindong mga alahas, asin madesisyon ako kun ano an gigibohon ko sa saindo.”"
Exodus,33,6,"Kaya magpoon sa Bukid nin Sinai, dai na nagsulot nin mga alahas an mga Israelita."
Exodus,33,7,Ugale na ni Moises na kuahon an tolda asin patindogon sa sarong lugar na harayo sa luwas kan kampo; ini inapod niyang toldang pinagtatagboan. An siisay man na boot makihumapot sa Kagurangnan minaduman sa toldang pinagtatagboan na nasa luwas kan kampo.
Exodus,33,8,"Kun minaduman si Moises sa tolda, an gabos na tawo minatirindog sa may pintoan kan saindang mga tolda asin tinatanaw ninda si Moises sagkod na makalaog siya sa toldang pinagtatagboan."
Exodus,33,9,"Pakalaog ni Moises, minahilig an hariging panganoron asin minaontok sa may pintoan kan tolda, dangan nakikipag-olay an Kagurangnan ki Moises."
Exodus,33,10,"Sa oras na mahiling kan mga tawo na an hariging panganoron nasa may pintoan na kan toldang pinagtatagboan, minaduruko sinda gabos sa pagsamba."
Exodus,33,11,"Parating hampangan kun makipag-olay an Kagurangnan ki Moises, siring sa sarong tawo na nakikiolay sa saiyang katood. Pakatapos, minabalik na sa kampo si Moises alagad nawawalat sa toldang pinagtatagboan an saiyang hoben na katabang, si Josue, na aki ni Nun."
Exodus,33,12,"Nagsabi si Moises sa Kagurangnan , “Totoo mananggad na sinabihan mo ako na pangenotan ko an mga tawong ini pasiring sa dagang idto, alagad dai mo ako tinaraman kun siisay an makakatabang ko. Nagsabi kang midbid mo ako asin nawiwilihan mo."
Exodus,33,13,"Kaya ngunyan, kun totoong nawiwilihan mo ako, pahilingan sako an saimong mga plano, tanganing mamidbid taka asin padagos na mawilihan mo ako. Giromdoma man na pinili mo an banwaan na ini para saimo.”"
Exodus,33,14,"Nagtaram an Kagurangnan , “Iibahan taka asin tatawan nin kapahingaloan.”"
Exodus,33,15,"Nagsimbag si Moises, “Kun dai mo ako iibahan, dai mo kami pagpahaleon sa lugar na ini."
Exodus,33,16,"Huli ta paanong maaaraman na nawiwilihan mo ako saka an mga tawo? Bako daw huli sa pag-iba mo samo tanganing mapalaen kami, ako saka an saimong banwaan, sa ibang mga tawo sa kinaban?”"
Exodus,33,17,"Nagtaram an Kagurangnan ki Moises, “Gigibohon ko an sinabi mo, huli ta nawiwilihan taka asin midbid takang gayo.”"
Exodus,33,18,"Dangan nagsabi si Moises, “Nakikimaherak ako na ipahiling mo sako an saimong kamurawayan.”"
Exodus,33,19,"Nagsimbag an Kagurangnan , “Papaagihon ko sa atubang mo an gabos kong kamurawayan asin ipapahayag ko an banal kong ngaran. Ako iyo an Kagurangnan ; kakaherakan ko an gusto ko, asin tatawan ko nin biyaya an mawilihan ko."
Exodus,33,20,Alagad dai ko saimo ipapahiling an sakong lalawogon huli ta mayo nin tawong pwedeng makahiling sako dangan padagos na mabuhay.
Exodus,33,21,"Uya, igwa nin sarong lugar sa harani ko. Magtindog ka sa ibabaw kan gapo."
Exodus,33,22,"Mantang nag-aagi an sakong kamurawayan, ibubugtak taka sa sarong barana kan gapo, asin tatahoban taka kan sakong kamot sagkod na ako makaagi."
Exodus,33,23,"Dangan hahaleon ko an sakong kamot asin mahihiling mo an sakong likod, alagad bakong an sakong lalawogon.”"
Exodus,34,1,"Tinaraman nin Kagurangnan si Moises, “Magtabas ka nin duwang tablang gapo arog kan mga naenot asin isusurat ko diyan an mga tataramon na isinurat ko sa naenot na mga tablang gapo na binaraak mo."
Exodus,34,2,Kaipuhan andam ka na noodmang aga asin tumukad ka sa Bukid nin Sinai sa pagsabat sako duman sa alitoktok kan bukid.
Exodus,34,3,"Dai ka mag-iba nin siisay man sa pagtukad mo; mayo nanggad nin mahiling na tawo sa arin man na parte kan bukid, asin mayo nanggad nin magsabsab na hayop sa pamitisan kan bukid.”"
Exodus,34,4,Kaya nagtabas si Moises nin duwang tablang gapo arog kan mga naenot asin pagkaagang amay dinara niya an mga ini sa alitoktok kan Bukid nin Sinai siring sa pagboot nin Kagurangnan .
Exodus,34,5,"Naghilig an Kagurangnan sa sarong panganoron, nagtindog sa kaibahan niya duman, asin nagpahayag kan saiyang banal na ngaran, an Kagurangnan ."
Exodus,34,6,"Nag-agi an Kagurangnan sa atubangan niya asin nagtaram, “Ako, an Kagurangnan , iyo an Dios na maugayon asin maheherakon, an dai tolos naaanggot asin ipinapahiling ko an danay kong pagkamoot saka pagkamaimbod."
Exodus,34,7,Inootob ko an sakong panuga sa ribo-ribong henerasyon asin pinapatawad ko an karatan saka an kasalan; alagad sakuyang papadusahan an mga aki saka mga makoapo sagkod sa ikatolo asin sa ikaapat na henerasyon huli sa mga kasalan kan saindang mga magurang.”
Exodus,34,8,Nagduko tolos si Moises asin nagsamba.
Exodus,34,9,"Dangan nagsabi siya, “O Kagurangnan , kun totoong nawiwilihan mo ako, nakikimaherak ako na ibahan mo kami, maski matagas an payo kan mga tawong ini. Patawadon mo kami kan samong mga karatan saka mga kasalan, asin akoa kami bilang sadiri mong banwaan.”"
Exodus,34,10,"Nagtaram an Kagurangnan ki Moises, “Makikipagtipan ako ngunyan sa banwaan nin Israel. Sa atubangan ninda, magibo ako nin ngangalasan na dai pa lamang nagigibo sa bilog na daga, o sa arin man na nasyon. Mahihiling kan gabos na tawo an darakulang bagay na gigibohon ko, huli ta magibo ako nin makangingirhat na bagay para saimo."
Exodus,34,11,"Otobon nindo an ipinagboboot ko ngunyan na aldaw. Mantang kamo naglalaog sa daga, papahaleon ko an mga Amoreo, Cananeo, Heteo, Perezeo, Heveo asin Jebuseo."
Exodus,34,12,Dai nanggad kamo makipagtipan sa mga nag-eerok sa dagang dudumanan nindo huli ta iyan an magigin siod nindo.
Exodus,34,13,"Gabaon nindo an saindang mga altar, rumpagon an saindang mga sagradong harigi asin palodon an mga simbolo kan saindang diosang si Asera."
Exodus,34,14,"“Dai kamo magsamba sa ibang dios, huli ta ako an Kagurangnan , na an ngaran Maimon, sarong maimon na Dios."
Exodus,34,15,"Dai kamo makipagtipan sa mga nag-eerok sa daga huli ta sa pagsamba ninda kan saindang mga paganong dios-dios dangan sa pagsakripisyo sa sainda, iimbitaran ninda kamong makisumaro sa sainda asin masusugotan kamong kumakan kan mga idinolot ninda sa saindang mga dios-dios;"
Exodus,34,16,"dangan tibaad agomon kan saindong mga aking lalaki an saindang mga aking babae, na masugot sainda na magtalikod sako asin magsamba sa saindang mga paganong dios-dios."
Exodus,34,17,“Dai kamo maggibo nin mga metal na dios-dios.
Exodus,34,18,"“Selebraron nindo an Pyesta kan Tinapay na Mayo nin Lebadura. Siring sa ipinagboot ko saindo, pitong aldaw kamong magkakan nin tinapay na mayo nin lebadura sa bulan nin Abib, huli ta ini an bulan kan paghale nindo sa Egipto."
Exodus,34,19,"“Sadiri ko an lambang matuang aking lalaki asin an lambang matuang lalaking baka, karnero saka kanding."
Exodus,34,20,"Tutuboson nindo nin lalaking karnero an lambang matuang asno. Kun dai nindo tutuboson, babarion nindo an liog kaiyan. Balukaton nindo an lambang matuang aking lalaki. “Mayo nin magdolok sako na daing darang dolot."
Exodus,34,21,"“Magtrabaho kamo sa laog nin anom na aldaw, alagad magpahingalo kamo sa ikapitong aldaw; magpahingalo kamo maski sa panahon nin pag-arado o nin pag-ani."
Exodus,34,22,"“Selebraron nindo an Pyesta nin Mga Semana pagpoon kan saindong pag-ani kan enot na bunga nin trigo, asin sa kataposan kan taon, selebraron nindo an Pyesta nin mga Harong-harong."
Exodus,34,23,"“Tolong beses sa sarong taon, an gabos na lalaking Israelita maatubang sako, sa Kagurangnan Dios, an Dios nin Israel."
Exodus,34,24,"Huli ta mantang kamo naglalaog, papahaleon ko an mga banwaan asin papahiwason ko an saindong teritoryo; mayo nin siisay man na magmamawot na sakopon an saindong daga sa panahon na maatubang kamo sako sa tolong pyestang ini."
Exodus,34,25,"“An hayop na iaatang nindo sako dai nindo pag-ibahan nin tinapay na igwa nin lebadura. An hayop na binuno nindo sa Pyesta nin Paskwa, dai nindo pagpaagahan."
Exodus,34,26,"“Taon-taon dadarahon nindo sa harong nin Kagurangnan na saindong Dios an pinakamarahay sa mga enot na bunga kan saindong daga. “An ogbon na karnero o kanding, dai nindo paglutoon sa gatas nin saiyang ina.”"
Exodus,34,27,"Nagtaram an Kagurangnan ki Moises, “Isurat mo an mga tataramon na ini huli ta iyo ini an kakosogan kan pakikipagtipan ko saimo asin sa Israel.”"
Exodus,34,28,Nagdanay si Moises sa kaibahan nin Kagurangnan sa laog nin kwarentang aldaw asin kwarentang banggi; dai siya nagkakan o nag-inom. Isinurat niya sa duwang tablang gapo an mga tataramon kan tipan—an Sampolong Togon.
Exodus,34,29,"Kan maghilig si Moises hale sa Bukid nin Sinai na dara an Sampolong Togon, dai niya naaraman na nagliliwanag an saiyang lalawogon huli sa pakikipag-olay niya sa Kagurangnan ."
Exodus,34,30,"Kan hilingon si Moises ni Aaron asin kan mga Israelita, nahiling ninda na nagliliwanag an saiyang lalawogon, kaya natakot sindang magdolok saiya."
Exodus,34,31,Alagad inapod sinda ni Moises. Nagdolok saiya si Aaron sagkod an mga lider nin Israel asin kinaolay niya sinda.
Exodus,34,32,"Pakatapos, nagdolok saiya an gabos na Israelita asin itinao sainda ni Moises an gabos na togon na itinaram saiya nin Kagurangnan duman sa Bukid nin Sinai."
Exodus,34,33,Pakataram sainda ni Moises tinahoban niya nin belo an saiyang lalawogon.
Exodus,34,34,"Kun nagduduman sa toldang pinagtatagboan si Moises tanganing makipag-olay sa Kagurangnan , hinahale niya an saiyang belo. Pagluwas niya, ipinapaisi niya sa mga Israelita an ipinagboboot nin Kagurangnan ,"
Exodus,34,35,asin nahihiling kan mga tawo na nagliliwanag an saiyang lalawogon. Kaya tinatahoban giraray ni Moises nin belo an saiyang lalawogon sagkod sa masunod niyang pakipag-olay sa Kagurangnan .
Exodus,35,1,"Tinipon ni Moises an bilog na komunidad nin Israel asin sinabihan, “Ini an ipinagboot nin Kagurangnan na gibohon nindo:"
Exodus,35,2,"Gibohon nindo an gabos nindong trabaho sa laog nin anom na aldaw, alagad sa ikapitong aldaw magkakaigwa kamo nin sarong Sabbath nin solemning pahingalo para sa Kagurangnan . Gagadanon an siisay man na magtrabaho sa aldaw na iyan."
Exodus,35,3,Maski an pag-amak nin kalayo dai nindo paggibohon sa saindong mga harong sa aldaw nin Sabbath.”
Exodus,35,4,"Sinabihan ni Moises an bilog na komunidad nin Israel, “Ini an ipinagboboot nin Kagurangnan :"
Exodus,35,5,"Magtao kamo nin dolot sa Kagurangnan . An siisay man na boot magdolot, magtao nin bulawan, plata o bronse;"
Exodus,35,6,"pinong lino; telang lana na kolor asul, purpura asin pula; telang gibo sa balukag nin kanding;"
Exodus,35,7,anit nin lalaking karnero na tinugma nin pula; anit nin kanding; tablang akasya;
Exodus,35,8,lana para sa mga ilawan; pahamot para sa panlahid na lana asin para sa insenso;
Exodus,35,9,mga batong oniks saka iba pang batong pantampok sa efod asin sa pantahob sa daghan kan Halangkaw na Padi.
Exodus,35,10,"“Magdigdi an lambang saro sa saindo na igwa nin kakayahan sa pagtrabaho asin gibohon nindo an gabos na ipinagboot nin Kagurangnan : an Tabernakulo,"
Exodus,35,11,"an tolda asin an mga pantahob kaini, an mga kawit asin an mga tabla kaini, an mga trabisanyo, an mga harigi saka an mga patungtongan kaini;"
Exodus,35,12,"an Kaban nin Tipan kaiba an mga pasanan, an takop asin an panlipod na kurtina;"
Exodus,35,13,an lamesa kaiba an mga pasanan asin an gabos na kagamitan kaini; an tinapay na dolot sa Dios;
Exodus,35,14,an kandelero asin an mga kagamitan kaini; an mga ilawan kaiba an lana;
Exodus,35,15,"an altar nin insenso kaiba an mga pasanan, an panlahid na lana asin an mahamot na insenso, an kurtinang panlipod sa pintoan kan Tabernakulo;"
Exodus,35,16,"an altar na tututongan kan mga atang asin an bronseng parilya, an mga pasanan asin an gabos na kagamitan kaini; an palangganang hanawan asin an tumbawan kaini;"
Exodus,35,17,"an mga kurtina para sa patyo, an mga harigi asin an mga patungtongan kaini; an kurtinang panlipod sa pintoan kan patyo;"
Exodus,35,18,an mga palo asin an mga lubid na gagamiton sa Tabernakulo sagkod sa patyo;
Exodus,35,19,an mga magagayon na gubing na isusulot kan mga padi kun malingkod sinda sa Banal na Lugar—an mga banal na gubing para sa pading si Aaron saka para sa saiyang mga aki.”
Exodus,35,20,"Dangan nagharale an mga Israelita sa atubangan ni Moises,"
Exodus,35,21,"asin an lambang saro na boot magtabang, nagdolot sa Kagurangnan kan gabos na bagay na kaipuhan sa paggibo kan Tabernakulo, sa pagsamba sagkod sa paggibo kan mga gubing para sa padi."
Exodus,35,22,"An gabos na boot magdolot, lalaki man o babae, nagdarara nin mga magayon na alpiler, hikaw, singsing, pulseras asin iba pang mga alahas na bulawan dangan idinolot ninda ini gabos sa Kagurangnan ."
Exodus,35,23,"An mga tawo na igwa nin telang pinong lino, telang lana na kolor asul, purpura asin pula, telang hinabol sa balukag nin kanding, anit nin lalaking karnero na tinugma nin pula, o anit nin kanding, nagdarara kan mga ini."
Exodus,35,24,An lambang saro na makakadolot nin plata o bronse nagdadara kaiyan bilang dolot sa Kagurangnan ; siring man an lambang saro na igwa nin kahoy na akasya na magagamit sa Tabernakulo.
Exodus,35,25,"An mga babae na tataong magporon, nagdolot kan mga pinoron nindang torsido nin pinong lino asin nin mga torsidong lana na kolor asul, purpura asin pula."
Exodus,35,26,Nagporon man sinda nin torsidong hale sa balukag nin kanding.
Exodus,35,27,An mga lider nagdarara nin mga batong oniks asin iba pang mga bato na itatampok sa efod asin sa pantahob sa daghan;
Exodus,35,28,"nin mga pahamot para sa panlahid na lana saka para sa insenso, asin nin lana para sa mga ilawan."
Exodus,35,29,"Nagdarara kaining mga dolot an gabos na Israelita na boot magtabang, lalaki man o babae, bilang dolot sa Kagurangnan para sa trabaho na ipinapagibo niya ki Moises."
Exodus,35,30,"Sinabihan ni Moises an mga Israelita, “Pinili nin Kagurangnan si Bezalel, na aking lalaki ni Uri saka makoapo ni Hur na gikan sa tribu ni Juda."
Exodus,35,31,"Pinano siya nin Dios kan saiyang kapangyarihan asin tinawan nin kakayahan, nin pakasabot asin kadonongan sa manlaen-laen na gibo sa arte:"
Exodus,35,32,"sa pagdibuho sa bulawan, plata asin sa bronse;"
Exodus,35,33,sa pagtabas nin mga batong pantampok; sa pagdibuho sa kahoy asin sa iba pang mga gibo sa arte.
Exodus,35,34,"Itinao nin Kagurangnan ki Bezalel asin ki Oholiab, na aking lalaki ni Ahisamak na gikan sa tribu ni Dan, an kakayahan sa pagtukdo sa iba kan saindang mga naaaraman."
Exodus,35,35,"Itinao niya sa sainda an kakayahan sa gabos na trabaho nin sarong paraukit, paradibuho asin nin sarong paraburda sa pinong lino, sa telang lana na kolor asul, purpura asin pula, asin nin sarong parahabol nin ano man na klaseng tela—an kakayahan nin sarong trabahador o dibuhista."
Exodus,36,1,"“Si Bezalel, si Oholiab asin an gabos na trabahador na tinawan nin Kagurangnan nin kakayahan asin pakasabot, tanganing maaraman an pagtugdok kan Tabernakulo, iyo an magiribo kan gabos na bagay siring sa pagboot nin Kagurangnan .”"
Exodus,36,2,"Inapod ni Moises si Bezalel, si Oholiab asin an iba pang ekspertong lalaki na tinawan nin Kagurangnan nin kakayahan asin boot na magtabang, dangan sinabihan na magpoon nang magtrabaho."
Exodus,36,3,"Inako ninda ki Moises an gabos na dolot kan mga Israelita para sa pagtugdok kan Tabernakulo. Aga-aga, an mga Israelita padagos man giraray sa pagdara ki Moises kan saindang mga dolot."
Exodus,36,4,Kaya nagduman ki Moises an mga ekspertong trabahador
Exodus,36,5,"asin nagsarabi saiya, “Sobra nang marahay an dolot kan mga tawo para sa ipinapagibo nin Kagurangnan .”"
Exodus,36,6,Kaya nagboot si Moises sa bilog na kampo na ontokon na an pagdara nin dolot para sa Tabernakulo; kaya dai na nagdarara an mga tawo.
Exodus,36,7,"Minsan siring, an nadara nang mga dolot sobra man giraray sa paghaman kan gabos na trabaho."
Exodus,36,8,"An pinakaeksperto sa mga trabahador iyo an naggibo kan Tabernakulo. Ginamitan ninda ini nin sampolong kurtina nin hinabol na pinong lino asin telang lana na kolor asul, purpura asin pula na binurdahan nin mga kerubin."
Exodus,36,9,Pareho an sukol kan lambang kurtina: dose metros an laba asin duwang metros an lakbang.
Exodus,36,10,Magkatarakip na tinahi ninda an limang kurtina asin iyo man an ginibo ninda sa natadang lima.
Exodus,36,11,Dangan binugtakan ninda nin mga tarotalingang asul na tela an sarong gilid kan enot na tinarakip na limang kurtina. Siring man an ginibo ninda sa ikaduwang tinarakip na limang kurtina.
Exodus,36,12,Singkwentang tarotalinga an itinahi ninda sa lambang gilid kan duwang kurtina; an lambang tarotalinga sa sarong kurtina igwang kahampang na tarotalinga sa ikaduwang kurtina.
Exodus,36,13,Naggibo man sinda nin singkwentang kawit na bulawan na gagamiton sa pagsugpon kan duwang pedasong tinarakip na kurtina.
Exodus,36,14,Dangan naggibo sinda nin tolda na pantahob sa Tabernakulo; onseng kurtina na gibo sa balukag nin kanding an ginamit ninda.
Exodus,36,15,An lambang kurtina igwa nin parehong sukol na trese metros an laba asin duwang metros an lakbang.
Exodus,36,16,Magkatarakip na tinahi ninda an limang kurtina asin iyo man an ginibo ninda sa anom na natada.
Exodus,36,17,Dangan tinahian ninda nin singkwentang tarotalinga an enot na pedaso; iyo man an ginibo ninda sa ikaduwa.
Exodus,36,18,Naggibo sinda nin singkwentang kawit na bronse na gagamiton tanganing an duwang pedaso magin saro na sana.
Exodus,36,19,Naggibo sinda nin duwang pantahob sa tolda: an saro gibo sa anit nin mga lalaking karnero na tinugma nin pula asin an saro gibo sa anit nin mga kanding.
Exodus,36,20,Naggibo sinda nin mga taranos na tablang akasya para sa Tabernakulo.
Exodus,36,21,"An lambang tabla may sukol na kwatro metros an langkaw saka sesenta y seis sentimetros an lakbang,"
Exodus,36,22,asin igwa nin duwang mitsa na pansugpon. An gabos na tabla igwa kan duwang mitsang ini.
Exodus,36,23,Iyo ini an ginibong mga tabla para sa Tabernakulo: beynteng tabla para sa parteng habagat
Exodus,36,24,"asin para sa mga tablang ini naggibo sinda nin kwarentang patungtongan na plata, duwang patungtongan para sa lambang tabla."
Exodus,36,25,"Para sa parteng amihan kan Tabernakulo, beynteng tabla"
Exodus,36,26,asin kwarentang patungtongan na plata; duwang patungtongan para sa lambang tabla.
Exodus,36,27,"Para sa likod kan Tabernakulo, sa parteng solnopan, anom na tabla an ginibo ninda;"
Exodus,36,28,"para sa mga kanto sa likod na parte kan Tabernakulo, duwang tabla."
Exodus,36,29,"An duwang tablang ini suhay sa ibaba alagad nagdudukotan sa itaas, sa enot na siningsing. Arog kaini an pagkabugtak ninda kan mga tabla sa duwang kanto."
Exodus,36,30,"Kaya walo gabos an mga tabla sa likod asin dyes y seis an patungtongan na plata, duwa para sa lambang tabla."
Exodus,36,31,"Naggibo man sinda nin kinseng trabisanyong akasya, an lima para sa mga tabla na nasa sarong gilid kan Tabernakulo,"
Exodus,36,32,"an lima para sa mga tabla na nasa ibong na gilid, asin an lima para sa mga tabla na nasa likod, sa parteng solnopan."
Exodus,36,33,"An laba kan mga trabisanyo na ikakana sa kabangaan kan mga tabla, mapoon sa sarong poro asin makakaabot sa ibong na poro kan Tabernakulo."
Exodus,36,34,Pinatos ninda nin bulawan an mga tabla dangan kinabitan nin mga siningsing na bulawan na susurokan kan mga trabisanyo na patos man nin bulawan.
Exodus,36,35,"Naggibo sinda nin sarong kurtinang hinabol na pinong lino asin mga telang lana na kolor asul, purpura asin pula. Binurdahan ninda ini nin mga kerubin."
Exodus,36,36,"Naggibo man sinda nin apat na hariging akasya, na pinatos ninda nin bulawan asin binugtakan nin mga kawit na bulawan tanganing sabitan kan kurtina. Dangan naggibo sinda nin apat na patungtongan na plata na papatindogan kan mga harigi."
Exodus,36,37,"Para sa pintoan kan tolda, naggibo sinda nin panlipod na kurtinang hinabol na pinong lino asin mga telang lana na kolor asul, purpura asin pula na binurdahan."
Exodus,36,38,"Para sa panlipod na kurtinang ini, naggibo sinda nin limang harigi na igwa nin mga kawit. Pinatos ninda nin bulawan an poro kan mga harigi asin an mga barat kaini. Dangan naggibo sinda nin limang patungtongan na bronse para sa mga hariging ini."
Exodus,37,1,"An Kaban nin Tipan ginibo ni Bezalel sa kahoy na akasya na may sukol na syento dyes sentimetros an laba, sesenta y seis sentimetros an lakbang asin sesenta y seis sentimetros an langkaw."
Exodus,37,2,Pinatos niya an laog saka an luwas kaini nin purong bulawan asin binugtakan nin moldurang bulawan sa palibot.
Exodus,37,3,"Ginibohan niya ini nin apat na siningsing na bulawan asin itinakod sa apat na bitis kaini, duwang siningsing sa mag-ibong na gilid kan Kaban."
Exodus,37,4,Ginibo niya an mga pasanan na akasya asin pinatos sa bulawan.
Exodus,37,5,Dangan isinurok niya an mga pasanan sa mga siningsing na bulawan na nasa duwang gilid kan Kaban.
Exodus,37,6,Ginibo niya an takop sa purong bulawan na may sukol na syento dyes sentimetros an laba asin sesenta y seis sentimetros an lakbang.
Exodus,37,7,"Ginibo niya an duwang kerubin sa pinulpog na bulawan,"
Exodus,37,8,saro sa mag-ibong na poro kan takop. Ginibo niya na magin saro sanang pedaso an duwang kerubin sagkod an takop.
Exodus,37,9,Naghahampangan an duwang kerubin sa ibabaw kan takop na natatahoban kan nakaunat nindang mga pakpak.
Exodus,37,10,"Ginibo niya an lamesa sa kahoy na akasya na may sukol na otsenta y otso sentimetros an laba, kwarenta y kwatro sentimetros an lakbang asin sesenta y seis sentimetros an langkaw."
Exodus,37,11,Pinatos niya ini nin purong bulawan asin binugtakan nin moldurang bulawan sa palibot.
Exodus,37,12,Naggibo siya nin sanipa na pito may kabangang sentimetros an lakbang asin pinalibotan niya ini nin moldurang bulawan.
Exodus,37,13,Ginibo niya an apat na siningsing na bulawan dangan ikinabit sa apat na kanto kan lamesa na namumugtakan kan mga bitis.
Exodus,37,14,An mga siningsing na susurokan kan mga pasanan sa pagdara kan lamesa ikinabit niya harani sa sanipa.
Exodus,37,15,Ginibo niya an mga pasanan sa akasya asin pinatos an mga ini nin bulawan.
Exodus,37,16,"Ginibo niya sa purong bulawan an mga kagamitan sa lamesa: an mga plato na para sa insenso, an kalis, dulay asin mangko na para sa dolot na arak."
Exodus,37,17,Ginibo man niya an kandelero sa purong bulawan. An bitis saka an kahawakan kaini ginibo niya sa pinulpog na bulawan; an dekorasyon na mga burak kaiba an mga bukol asin an mga petalo ginibo niya na magin saro sanang pedaso sagkod an kandelero.
Exodus,37,18,"Igwa nin anom na sanga an mag-ibong na gilid kan kandelero, tolong sanga sa lambang gilid."
Exodus,37,19,An lambang sanga igwa nin tolong dekorasyon na burak na arog sa mga bukad na burak nin almendras na may kaibang mga bukol asin mga petalo.
Exodus,37,20,An kahawakan kan kandelero igwa nin apat na burak na arog sa mga bukad na burak nin almendras na may kaibang mga bukol asin mga petalo.
Exodus,37,21,Igwa nin sarong bukol sa irarom kan lambang pades kan anom na sanga.
Exodus,37,22,"An mga bukol, an mga sanga saka an kandelero ginibo niya sa saro sanang pedaso nin pinulpog na bulawan."
Exodus,37,23,Ginibo niya an pitong ilawan para sa kandelero. An mga pansipit sa mitsa asin an mga bandehado ginibo niya sa purong bulawan.
Exodus,37,24,Naggamit siya nin treynta y singko kilos na purong bulawan sa paggibo kan kandelero sagkod kan gabos na kagamitan kaini.
Exodus,37,25,"Ginibo niya an akasyang altar nin insenso. Ini kwadrado, may sukol na kwarenta y singko sentimetros an laba, kwarenta y singko sentimetros an lakbang asin nubenta sentimetros an langkaw. An mga sungay sa apat na kanto sagkod an mismong altar ginibo niya na magin saro sanang pedaso."
Exodus,37,26,"Pinatos niya nin purong bulawan an parteng ibabaw, an apat na gilid sagkod an mga sungay, dangan pinalibotan niya nin moldurang bulawan an altar."
Exodus,37,27,"Ginibohan niya ini nin duwang siningsing na bulawan, na itinakod niya sa duwang gilid sa ibaba kan moldura, tanganing surokan kan mga pasanan na gagamiton sa pagdara kan altar."
Exodus,37,28,Ginibo niya an mga pasanan na akasya asin pinatos niya nin bulawan an mga ini.
Exodus,37,29,"Ginibo man niya an banal na lanang panlahid, asin an puro saka mahamot na insenso na sinalak siring sa pahamot."
Exodus,38,1,"Ginibo man ni Bezalel sa akasya an altar na tututongan kan mga atang. Kwadrado ini, na dos metros may beynte sentimetros an laba, asin siring man an lakbang. An langkaw sarong metro may treynta sentimetros."
Exodus,38,2,An ibabaw kan apat na kanto kan altar pinorma niya na garo mga sungay; ini sarong pedaso sana sagkod an altar. Dangan pinatos niya sa bronse an bilog na altar.
Exodus,38,3,"Ginibo man niya an gabos na kagamitan kan altar: mga kawa, mga pala, mga mangko, mga kawit asin mga bugtakan nin baga. Ginibo niya ini gabos sa bronse."
Exodus,38,4,Ginibo niya an parilyang bronse dangan ibinugtak sa irarom kan sanipa magpoon sa kabangaan na parte kan altar paibaba.
Exodus,38,5,Ginibo niya an apat na siningsing na susurokan kan mga pasanan asin ikinabit sa apat na kanto kan parilyang bronse.
Exodus,38,6,Ginibo niya an mga pasanan sa akasya asin pinatos sa bronse an mga ini.
Exodus,38,7,Isinurok niya an mga pasanan sa mga siningsing na nasa duwang gilid kan altar tanganing ini an gamiton sa pagdara kan altar. Tabla an altar asin ginibo niya na mayong laog an tahaw kaini.
Exodus,38,8,Ginibo niya an bronseng palanggana asin an bronseng tumbawan hale sa mga salming kan mga babaeng naglilingkod sa pintoan kan Tabernakulo.
Exodus,38,9,"An patyo ginibo niya sa mga kurtina nin hinabol na pinong lino. Sa parteng habagat, kwarenta y kwatro metros an laba kan kurtina na"
Exodus,38,10,natitindi sa beynteng bronseng harigi na napapatindog sa beynteng bronseng patungtongan. An mga harigi igwa nin mga kawit asin mga barat na gibo sa plata.
Exodus,38,11,An patyo sa parteng amihan ginibo niya siring kan sa parteng habagat.
Exodus,38,12,"Sa parteng solnopan, an patyo igwa nin mga kurtinang beynte y dos metros an laba, may sampolong harigi asin sampolong patungtongan. An mga harigi igwa man nin mga kawit saka mga barat na gibo sa plata."
Exodus,38,13,"Sa parteng sirangan, sa namumugtakan kan pintoan, beynte y dos metros man an lakbang kan patyo."
Exodus,38,14,"Sa sarong ibong kan pintoan, an mga kurtina igwa nin laba na seis metros sesenta sentimetros, asin igwa nin tolong patungtongan."
Exodus,38,15,"Arog man kaiyan an sa ibong na parte; mga kurtinang seis metros sesenta sentimetros an laba, tolong harigi saka tolong patungtongan."
Exodus,38,16,An gabos na kurtina na nakapalibot sa patyo ginibo niya sa hinabol na pinong lino.
Exodus,38,17,"Ginibo niya sa bronse an mga patungtongan, alagad ginibo niya sa plata an mga kawit, an mga barat sagkod an mga patos kan poro kan mga harigi. An gabos na harigi sa palibot kan patyo binaratan niya nin mga barat na plata."
Exodus,38,18,"An kurtinang panlipod sa pintoan kan patyo ginibo niya sa hinabol na pinong lino asin sa mga telang lana na kolor asul, purpura asin pula na binurdahan. An sukol kaini siam na metros an laba asin duwang metros an langkaw, arog kan mga kurtina kan patyo."
Exodus,38,19,"An kurtinang panlipod sa pintoan natitindi sa apat na harigi na napapatindog sa apat na bronseng patungtongan. An mga kawit, an patos kan poro kan mga harigi asin an mga barat gibo sa bronse."
Exodus,38,20,An mga palo kan Tabernakulo asin kan patyo gibo gabos sa bronse.
Exodus,38,21,"Uya an lista kan kantidad kan mga metal na ginamit sa Tabernakulo, na sinarayan kan duwang tablang gapo na sinuratan kan Sampolong Togon. An paglista ipinagboot ni Moises asin ginibo kan mga Levita na nagtrabaho sa irarom kan pamamahala ni Itamar na aki ni Aaron na padi."
Exodus,38,22,"Ginibo ni Bezalel, na aki ni Uri saka makoapo ni Hur na gikan sa tribu ni Juda, an gabos na ipinagboot nin Kagurangnan ki Moises."
Exodus,38,23,"Katabang ni Bezalel si Oholiab, na aki ni Ahisamak na gikan sa tribu ni Dan, na sarong paraukit, paradibuho asin parahabol nin pinong lino saka mga telang lana na kolor asul, purpura asin pula."
Exodus,38,24,"An gabos na bulawan na idinolot sa Kagurangnan para sa pagpatindog kan Tabernakulo uminabot sa sangribong kilo, sosog sa kinaugalean na timbang kan Tabernakulo."
Exodus,38,25,"An plata na natipon sa pagsenso kan mga tawo uminabot sa tres mil, kwatro syentos treynta kilos sosog sa kinaugalean na timbang kan Tabernakulo."
Exodus,38,26,"An kantidad na ini iyo an total na ibinayad kan gabos na tawong nabilang sa senso, na uminabot sa seis syentos tres mil, kinyentos singkwenta katawo magpoon sa beynteng taon an edad paitaas. An lambang saro nagbayad nin kabangang siklo, sosog sa kinaugalean na timbang kan Tabernakulo."
Exodus,38,27,"Sa plata, tres mil kwatro syentos kilos an nagamit sa paggibo kan sanggatos na patungtongan para sa Tabernakulo asin para sa kurtina, treynta y kwatro kilos na plata para sa lambang patongtongan."
Exodus,38,28,"An natadang treynta kilos na plata ginamit ni Bezalel sa paggibo nin mga barat, mga kawit, asin nin mga patos kan poro kan mga harigi."
Exodus,38,29,"An bronse na idinolot sa Kagurangnan uminabot sa dos mil, kwatro syentos beynte singko kilos."
Exodus,38,30,"Ini ginamit ni Bezalel sa paggibo kan mga patungtongan para sa pintoan kan Tabernakulo, kan bronseng altar kaiba an bronseng parilya, asin kan gabos na kagamitan kaini;"
Exodus,38,31,"kan mga patungtongan para sa patyo asin para sa pintoan kaini, saka kan gabos na palo kan Tabernakulo sagkod kan patyo."
Exodus,39,1,"Hale sa mga telang lana na kolor asul, purpura asin pula, ginibo kan mga trabahador an magagayon na gubing na isusulot kan mga padi kun sinda naglilingkod sa Banal na Lugar. Ginibo ninda an banal na mga gubing ni Aaron siring sa ipinagboot nin Kagurangnan ki Moises."
Exodus,39,2,"Ginibo ninda an efod sa pinong lino, sa mga telang lana na kolor asul, purpura asin pula, saka sa bulawan na torsido."
Exodus,39,3,"Pinulpog ninda nin manipis an bulawan dangan ginunting nin palaba arog kan torsido tanganing iiba sa paghabol kan pinong lino dangan kan mga telang lana na kolor asul, purpura saka pula."
Exodus,39,4,Ginibo ninda an duwang tirante dangan itinakod sa duwang gilid kan efod.
Exodus,39,5,"An habay, na magayon an pakahabol, na ginibo ninda sa parehong materyales na ginamit sa paggibo kan efod, itinakod ninda sa efod tanganing magin saro na sana saka an efod, siring sa ipinagboot nin Kagurangnan ki Moises."
Exodus,39,6,Inandam ninda an mga batong oniks dangan itinampok sa kalopkop na bulawan; nakaukit sa mga ini an mga ngaran kan doseng aki ni Jacob.
Exodus,39,7,"An mga oniks ikinabit ninda sa mga tirante kan efod bilang tanda kan doseng tribu nin Israel, siring sa ipinagboot nin Kagurangnan ki Moises."
Exodus,39,8,Ginibo ninda an pantahob sa daghan sa parehong materyales na ginamit sa paggibo kan efod asin binurdahan ninda arog kan efod.
Exodus,39,9,Kwadrado an tiniklop na pantahob sa daghan na may sukol na beynte y dos sentimetros an laba asin beynte y dos sentimetros an lakbang.
Exodus,39,10,"Tinampokan ninda ini nin apat na raya nin mga bato: sa enot na raya, an mga batong rubi, topasyo asin karbungko;"
Exodus,39,11,"sa ikaduwang raya, an mga batong esmeralda, sapiro asin brilyante;"
Exodus,39,12,"sa ikatolong raya, an mga batong jacinto, agata asin ametista;"
Exodus,39,13,"asin sa ikaapat na raya, an mga batong berilo, oniks asin jaspe. Ini gabos nakatampok sa kalopkop na bulawan."
Exodus,39,14,"An doseng bato inukitan ninda kan mga ngaran kan mga aki ni Jacob; an lambang bato nauukitan nin sarong ngaran, bilang tanda kan doseng tribu nin Israel."
Exodus,39,15,"Para sa pantahob sa daghan, naggibo sinda nin duwang kadenang bulawan na sinalapid."
Exodus,39,16,Naggibo man sinda nin duwang kalopkop na bulawan dangan duwang siningsing na bulawan na ikinabit ninda sa duwang itaas na kanto kan pantahob sa daghan.
Exodus,39,17,An duwang kadenang bulawan iginakod ninda sa duwang siningsing
Exodus,39,18,"asin an duwa pang poro kan duwang kadena iginakod ninda sa duwang kalopkop na nasa tirante kan efod, sa atubangan."
Exodus,39,19,"Naggibo sinda nin duwang bulawan na siningsing dangan ikinabit ninda sa duwang ibabang kanto kan pantahob sa daghan, sa bandang irarom na harani sa efod."
Exodus,39,20,"Naggibo pa sinda nin duwang bulawan na siningsing dangan ikinabit ninda sa atubangan, sa ibabang parte kan tirante kan efod, sa sinugponan na nasa itaas kan habay."
Exodus,39,21,"Siring sa ipinagboot nin Kagurangnan ki Moises, ginakodan ninda nin pising asul an mga siningsing kan pantahob sa daghan asin an mga siningsing kan efod, tanganing an pantahob sa daghan dai masiblag sa efod kundi makatakod asin mapamugtak sa itaas kan habay."
Exodus,39,22,An abito kan efod ginibo ninda sa telang lana na kolor asul.
Exodus,39,23,An labot na sulotan kan payo tinahian ninda nin hinabol na pambilit tanganing dai magisi.
Exodus,39,24,"An gayad kan abito, kinabitan ninda nin mga granadang gibo sa pinong lino asin sa mga telang lana na kolor asul, purpura asin pula."
Exodus,39,25,"Ginibo man ninda an mga bulawan na kampanilya asin an lambang saro kaini ibinugtak ninda sa pagultanan nin duwang granada,"
Exodus,39,26,kaya an mga kampanilya nasa pagultanan kan mga granada siring sa ipinagboot nin Kagurangnan ki Moises.
Exodus,39,27,"Ginibo ninda an mga tunika para ki Aaron saka para sa saiyang mga aki,"
Exodus,39,28,"asin an mitra, an mga turban, an mga linong sarwal,"
Exodus,39,29,"sagkod an mga habay na hinabol sa pinong lino asin sa mga telang lana na kolor asul, purpura asin pula, na binurdahan, siring sa ipinagboot nin Kagurangnan ki Moises."
Exodus,39,30,Ginibo ninda an koronang anas bulawan asin inukitan ninda kan mga tataramon na “Konsagrado sa Kagurangnan .”
Exodus,39,31,"An koronang ini ginakodan ninda nin asul na pisi dangan ibinugtak sa atubangan kan mitra, siring sa ipinagboot nin Kagurangnan ki Moises."
Exodus,39,32,Natapos an gabos na trabaho sa Tabernakulo; ginibo kan mga Israelita an gabos siring sa ipinagboot nin Kagurangnan ki Moises.
Exodus,39,33,"Dinara ninda ki Moises an Tabernakulo, an toldang pantahob sa Tabernakulo asin an mga kagamitan kaini, an mga kawit, an mga tabla, an mga trabisanyo, an mga harigi saka an mga patungtongan;"
Exodus,39,34,"an pantahob na anit nin mga lalaking karnero na tinugma nin pula, asin an pantahob na anit nin mga kanding; an panlipod na kurtina;"
Exodus,39,35,"an Kaban nin Tipan na sinarayan kan mga tablang gapo, an mga pasanan sagkod an takop kan Kaban nin Tipan;"
Exodus,39,36,"an lamesa kaiba an mga kagamitan kaini, asin an tinapay na dolot sa Dios;"
Exodus,39,37,"an kandelero na purong bulawan saka an mga ilawan kaiba an mga kagamitan kaini, asin an lana para sa mga ilawan;"
Exodus,39,38,an bulawan na altar; an panlahid na lana; an mahamot na insenso; an kurtinang panlipod sa pintoan kan Tabernakulo;
Exodus,39,39,"an bronseng altar kaiba an bronseng parilya, an mga pasanan, asin an mga kagamitan kan altar na ini; an palangganang hanawan asin an tumbawan;"
Exodus,39,40,"an mga kurtina para sa patyo, an mga harigi saka an mga patungtongan kaini; an kurtinang panlipod sa pintoan kan patyo asin an mga lubid; an mga palo para sa Tabernakulo; an gabos na gamit para sa paglingkod sa Tabernakulo;"
Exodus,39,41,asin an magagayon na gubing na isusulot kan mga padi kun malingkod sinda sa Banal na Lugar—an mga banal na gubing para sa pading si Aaron na padi saka para sa saiyang mga aki sa saindang paglingkod bilang mga padi.
Exodus,39,42,Nahaman kan mga Israelita an gabos na trabaho siring sa ipinagboot nin Kagurangnan ki Moises.
Exodus,39,43,Siniyasat ni Moises an gabos nindang ginibo dangan benendisyonan kan mahiling na nahaman an gabos sosog sa ipinagboot nin Kagurangnan .
Exodus,40,1,"Nagtaram an Kagurangnan ki Moises,"
Exodus,40,2,“Sa enot na aldaw kan primerong bulan patindogon mo an Tabernakulo.
Exodus,40,3,Ilaog mo sa Tabernakulo an Kaban nin Tipan na sinarayan kan Sampolong Togon dangan lipodan mo nin kurtina sa atubangan.
Exodus,40,4,Ilaog mo an lamesa dangan ibugtak mo an mga kagamitan sa ibabaw. Ilaog mo man an kandelero asin ibugtak mo an mga ilawan sa ibabaw.
Exodus,40,5,"An bulawan na altar na tututongan kan insenso ibugtak mo sa atubang kan Kaban nin Tipan, dangan lipodan mo nin kurtina an pintoan kan Tabernakulo."
Exodus,40,6,"An altar na tututongan kan mga atang ibugtak mo sa atubang kan pintoan kan Tabernakulo,"
Exodus,40,7,asin sa pagultanan kan Tabernakulo saka kan altar ibugtak mo an palangganang hanawan dangan laogan mo nin tubig.
Exodus,40,8,"Patindogon mo an patyo sa palibot, asin lipodan mo nin kurtina an pintoan."
Exodus,40,9,"“Dangan kuahon mo an panlahid na lana, lahidan mo asin konsagrahon an Tabernakulo patin an mga kagamitan kaini, asin ini magigin banal."
Exodus,40,10,Lahidan mo man an altar na tututongan nin atang asin an mga kagamitan; konsagrahon mo an altar asin iyan magigin banal.
Exodus,40,11,Lahidan mo man dangan konsagrahon an palangganang hanawan asin an tumbawan.
Exodus,40,12,"“Dangan darahon mo si Aaron sagkod an saiyang mga aki sa pintoan kan Tabernakulo, asin karigoson mo sinda."
Exodus,40,13,"Sulotan mo si Aaron kan mga banal na gubing, lahidan mo siya nin lana asin konsagrahon tanganing makapaglingkod siya sako bilang padi."
Exodus,40,14,Darahon mo man an saiyang mga aki asin sulotan mo sinda kan tunika
Exodus,40,15,"dangan lahidan mo nin lana, arog kan ginibo mo sa saindang ama, tanganing maglingkod sinda sako bilang mga padi. An banal na paglahid na ini iyo an makonsagra sainda sa daing kataposan na pagpadi sa gabos na henerasyon.”"
Exodus,40,16,Ginibo ni Moises an gabos siring sa ipinagboot nin Kagurangnan .
Exodus,40,17,"Kaya, sa enot na aldaw kan primerong bulan kan ikaduwang taon pakahale ninda sa Egipto, napatindog an Tabernakulo."
Exodus,40,18,"Pinatindog ni Moises an Tabernakulo; ibinugtak niya an mga patungtongan, pinatindog an mga tabla, ikinabit an mga trabisanyo asin pinatindog an mga harigi."
Exodus,40,19,"Tinindi niya sa ibabaw kan Tabernakulo an toldang pantahob dangan ibinugtak sa ibabaw kan tolda an tahob kaini, siring sa ipinagboot nin Kagurangnan ."
Exodus,40,20,Dangan kinua niya an duwang tablang gapo asin ilinaog sa Kaban nin Tipan. Isinurok niya an mga pasanan sa mga siningsing kan Kaban asin tinakopan ini.
Exodus,40,21,"Pakatapos, ilinaog niya ini sa Tabernakulo asin tinindihan kan panlipod na kurtina. Huli kaini nalipodan an Kaban nin Tipan, siring sa ipinagboot nin Kagurangnan ."
Exodus,40,22,"Ilinaog niya sa Tabernakulo an lamesa dangan ibinugtak sa parteng amihan, sa luwas kan kurtina,"
Exodus,40,23,asin ibinugtak sa lamesa an tinapay na dolot sa Kagurangnan siring sa ipinagboot nin Kagurangnan .
Exodus,40,24,"Ilinaog niya sa Tabernakulo an kandelero dangan ibinugtak sa parteng habagat, kahampang kan lamesa,"
Exodus,40,25,"asin duman sa atubang nin Kagurangnan , pinagkotan niya an mga ilawan, siring sa ipinagboot nin Kagurangnan ."
Exodus,40,26,Ilinaog niya sa Tabernakulo an bulawan na altar sa atubang kan panlipod na kurtina
Exodus,40,27,"asin tinutong niya sa altar an mahamot na insenso, siring sa ipinagboot nin Kagurangnan ."
Exodus,40,28,"Linipodan niya nin kurtina an pintoan kan Tabernakulo,"
Exodus,40,29,"asin duman sa atubang kan kurtina ibinugtak niya an altar na tututongan nin mga atang. Dangan sa ibabaw kan altar nagdolot siya nin tinutong na atang asin nin dolot na pagkakan, siring sa ipinagboot nin Kagurangnan ."
Exodus,40,30,"Ibinugtak niya an palangganang hanawan sa pagultanan kan Tabernakulo asin kan altar, dangan pinano niya nin tubig an palangganang hanawan."
Exodus,40,31,"Digdi naghanaw kan saindang mga kamot saka mga bitis si Moises asin si Aaron patin an mga aki kaini,"
Exodus,40,32,"kun sinda minalaog sa Tabernakulo o kun sinda minadolok sa altar, siring sa ipinagboot nin Kagurangnan ."
Exodus,40,33,Pinatindog ni Moises an patyo sa palibot kan Tabernakulo asin kan altar dangan linipodan niya nin kurtina an pintoan kan patyo. Natapos ni Moises an gabos na trabaho.
Exodus,40,34,An Tabernakulo tinahoban kan panganoron asin napano iyan kan nakakasulang liwanag nin Kagurangnan .
Exodus,40,35,"Huli kaini, dai nakalaog si Moises sa Tabernakulo."
Exodus,40,36,"Sa bilog nindang pagbaklay, an mga Israelita minapadagos sana sa paglakaw kun minaitaas an panganoron sa ibabaw kan Tabernakulo."
Exodus,40,37,"Alagad kun dai minaitaas an panganoron, dai sinda minapadagos sa paglakaw."
Exodus,40,38,"Sa bilog nindang pagbaklay, nahiling kan mga Israelita na an panganoron nin Kagurangnan yaon sa ibabaw kan Tabernakulo kun aldaw, asin kun banggi, yaon an naglalaad na kalayo."
