book,chapter,verse_number,text
Leviticus,1,1,"Hale sa Tabernakulo, inapod nin Kagurangnan si Moises asin tinawan kan minasunod na pagsusundon"
Leviticus,1,2,"na kukuyogon kan mga Israelita kun nagdodolot sinda nin mga sakripisyo. Kun an siisay man saindo magdara nin dolot sa Kagurangnan , pwede niyang darahon an saro kan saiyang mga baka, karnero o kanding."
Leviticus,1,3,"Kun sarong baka an idodolot niya bilang tinutong na atang, kaipuhan lalaki iyan asin mayo nin kaninan. Idodolot niya iyan duman sa may pintoan kan Tabernakulo tanganing akoon siya nin Kagurangnan ."
Leviticus,1,4,"Iduduta niya an saiyang kamot sa ibabaw kan payo kan hayop, asin aakoon iyan bilang pantubos kan saiyang mga kasalan."
Leviticus,1,5,"Dangan bubunoon niya an hayop sa atubang nin Kagurangnan , asin an dugo kaiyan idodolot sa Kagurangnan kan mga pading aki ni Aaron. Iuula ninda an dugo sa apat na gilid kan altar na yaon sa may pintoan kan Tabernakulo."
Leviticus,1,6,Dangan aanitan niya an hayop asin pepedasohon.
Leviticus,1,7,An mga padi an mapakarahay kan mga igatong sa altar dangan maamak kaiyan.
Leviticus,1,8,An pinedasong karne kan hayop kaiba an payo asin taba kaiyan ibubugtak ninda sa ibabaw kan kalayo.
Leviticus,1,9,An kagdolot iyo an mahugas kan bituka asin kan nasa hurihan na mga bitis kan hayop. An padi iyo an matutong kan bilog na atang sa altar. An parong kaiyan nawiwilihan nin Kagurangnan .
Leviticus,1,10,"Kun an idodolot kan lalaki saro kan saiyang mga karnero o kanding, kaipuhan na lalaki asin mayong kaninan."
Leviticus,1,11,Bubunoon niya iyan sa parteng amihan kan altar asin an mga padi iyo an maula kan dugo kan hayop sa apat na gilid kan altar.
Leviticus,1,12,"Pakatapos na mapedaso kan lalaking nag-atang an hayop, ibubugtak iyan kan padi sa ibabaw kan kalayo sa altar, kaiba an payo saka an taba."
Leviticus,1,13,"Huhugasan kan kagdolot an bituka asin an nasa hurihan na mga bitis kan hayop, dangan idodolot kan padi an bilog na atang; tututongon niya iyan gabos sa altar. An parong kaiyan nawiwilihan nin Kagurangnan ."
Leviticus,1,14,"Kun an saiyang idodolot bilang tinutong na atang sarong gamgam, kaipuhan na magdara siya nin agbaan o salampati."
Leviticus,1,15,An padi iyo an madara kaiyan sa altar asin pipiripiton niya an liog kan gamgam dangan susuloon an payo kaini duman sa altar. Papatagdoon niya an dugo sa gilid kan altar sagkod na maubos.
Leviticus,1,16,"Pakatapos, hahaleon niya an butsi asin an mga balukag kan gamgam dangan itatapok niya sa parteng sirangan kan altar, sa lugar na binubugtakan kan abo."
Leviticus,1,17,"Dangan kakapotan niya an mag-ibong na pakpak asin babaakon niya an hawak, alagad dai niya pagsusuhayon. Pakatapos, tututongon niyang bilog an gamgam duman sa altar. An parong kaiyan nawiwilihan nin Kagurangnan ."
Leviticus,2,1,"Kun magdara nin trigo an siisay man tanganing idolot sa Kagurangnan bilang dolot na pagkakan, kaipuhan na gilingon niya ngona iyan na magin arina. Uulaan niya iyan nin lana nin oliba asin bubugtakan nin insenso sa ibabaw,"
Leviticus,2,2,"dangan dadarahon niya sa mga pading aki ni Aaron. Mahakbot an padi nin sarong gugom kan arina saka lana, kaiba an gabos na insenso dangan tututongon niya iyan sa altar bilang tanda na an gabos idinolot na sa Kagurangnan . An parong kaiyan nawiwilihan nin Kagurangnan ."
Leviticus,2,3,An tada kan idinolot na pagkakan mapapaduman sa mga padi; banal iyan huli ta kabtang iyan kan pagkakan na idinolot sa Kagurangnan .
Leviticus,2,4,"Kun tinapay na linuto sa horno an idodolot, kaipuhan linuto iyan na mayo nin lebadura. Pwedeng mahibog iyan o manipis, sinalakan nin lana nin oliba o linahidan sana."
Leviticus,2,5,"Kun an idodolot tinapay na linuto sa parilya, kaipuhan gibohon iyan hale sa arina na may salak na lana nin oliba alagad mayo nin lebadura."
Leviticus,2,6,Dangan roronoton ngona iyan asin uulaan nin lana; iyan sarong dolot na pagkakan.
Leviticus,2,7,"Kun an idodolot tinapay na linuto sa kawali, kaipuhan gibohon iyan sa arina asin sa lana nin oliba."
Leviticus,2,8,Darahon nindo iyan bilang dolot na pagkakan sa Kagurangnan asin itao nindo sa padi; an padi an madara kaiyan sa altar.
Leviticus,2,9,Makua nin sadit na kabtang an padi bilang tanda na an gabos idinolot sa Kagurangnan asin tututongon niya iyan sa altar. An parong kaiyan nawiwilihan nin Kagurangnan .
Leviticus,2,10,An tada kan idinolot mapapaduman sa mga padi; banal iyan huli ta kabtang iyan kan pagkakan na idinolot sa Kagurangnan .
Leviticus,2,11,Dai nanggad kamo magdara nin dolot na pagkakan sa Kagurangnan na may lebadura; dai kamo maggamit nin lebadura o dugos sa saindong mga dolot na pagkakan para sa Kagurangnan .
Leviticus,2,12,"An enot na inani nindo taon-taon dadarahon nindo sa Kagurangnan bilang dolot, alagad dai iyan susuloon duman sa altar."
Leviticus,2,13,An gabos na dolot na gibo sa arina kaipuhan may timplang asin. An asin iyo an tanda kan tipan na satong ginibo. (Kaya bugtakan nindo nin asin an gabos nindong dolot.)
Leviticus,2,14,"Kun kamo madara sa Kagurangnan nin dolot na hale sa saindong mga enot na ani kan trigo, an idolot nindo iyo an dinarang o giniling."
Leviticus,2,15,Ulaan nindo nin lana nin oliba sa ibabaw dangan bugtakan nin insenso.
Leviticus,2,16,"Bilang tanda, tututongon kan padi an kabtang kan dolot, an lana, asin an gabos na insenso. Iyan sarong dolot na pagkakan para sa Kagurangnan ."
Leviticus,3,1,"Kun igwa saindo nin magdolot nin saro kan saiyang mga lalaki o babaeng baka, bilang dolot para sa katoninongan, dapat na mayo iyan nin kaninan."
Leviticus,3,2,"Iduduta kan kagdolot an saiyang kamot sa ibabaw kan payo kan hayop dangan bubunoon niya iyan sa may pintoan kan Tabernakulo. Pakatapos, an dugo kan hayop iuula kan mga pading aki ni Aaron sa apat na gilid kan altar."
Leviticus,3,3,"Idodolot ninda sa Kagurangnan bilang atang para sa katoninongan an gabos na taba na yaon sa laog kan hawak kan hayop,"
Leviticus,3,4,"an duwang bato asin an taba kaiyan, dangan an pinakamarahay na kabtang kan katoy."
Leviticus,3,5,Tututongon an mga iyan kan mga padi duman sa altar kaiba kan mga tinutong na atang. An parong kaiyan nawiwilihan nin Kagurangnan .
Leviticus,3,6,"Kun karnero o kanding, lalaki man o babae, an idodolot bilang atang para sa katoninongan, kaipuhan mayo iyan nin kaninan."
Leviticus,3,7,"Kun karnero an idodolot,"
Leviticus,3,8,"iduduta kan kagdolot an saiyang kamot sa ibabaw kan payo kan karnero dangan bubunoon niya iyan sa atubangan kan Tabernakulo. Pakatapos, iuula kan mga padi an dugo kan karnero sa apat na gilid kan altar."
Leviticus,3,9,"Idodolot ninda sa Kagurangnan bilang atang para sa katoninongan an taba, an bilog na matabang ikog na puputolon hale sa may odog, an gabos na taba na minatahob kan bituka,"
Leviticus,3,10,"an duwang bato kaiba an taba kaiyan, asin an pinakamarahay na kabtang kan katoy."
Leviticus,3,11,Tututongon iyan kan padi duman sa altar bilang dolot na pagkakan sa Kagurangnan .
Leviticus,3,12,"Kun an idodolot sarong kanding,"
Leviticus,3,13,"iduduta kan kagdolot an saiyang kamot sa ibabaw kan payo kan kanding dangan bubunoon niya iyan sa atubang kan Tabernakulo. An dugo kan hayop iuula kan mga padi sa apat na gilid kan altar,"
Leviticus,3,14,"asin idodolot ninda sa Kagurangnan bilang dolot na pagkakan an gabos na taba na yaon sa ibabaw kan bituka,"
Leviticus,3,15,an duwang bato kaiba an taba kaiyan sagkod an pinakamarahay na kabtang kan katoy.
Leviticus,3,16,An mga iyan tututongon kan padi duman sa altar bilang sarong dolot na pagkakan na an parong nawiwilihan nin Kagurangnan . An gabos na taba sadiri nin Kagurangnan .
Leviticus,3,17,Sagkod pa man dai nin siisay man sa mga Israelita an pwedeng magkakan kan taba saka dugo; iyan sarong pagboot na kukuyogon kan gabos na Israelita saen man sinda mag-erok.
Leviticus,4,1,"Nagtaram an Kagurangnan ki Moises,"
Leviticus,4,2,"na sabihan an banwaan nin Israel na kun an saro sainda magkasala asin maglapas kan arin man sa ipinagboboot nin Kagurangnan na dai man tinutuyo, kaipuhan otobon niya ining mga pagboot."
Leviticus,4,3,"Kun an magkasala iyo an Halangkaw na Padi, asin huli kaiyan nadamay sa pagkakasala an mga tawo, madara siya nin torilyong baka na mayo nin kaninan asin iaatang niya iyan sa Kagurangnan para sa saiyang kasalan."
Leviticus,4,4,Dadarahon niya an baka sa pintoan kan Tabernakulo asin iduduta niya an saiyang kamot sa payo kan hayop dangan bubunoon niya iyan duman sa atubang nin Kagurangnan .
Leviticus,4,5,"Pakatapos, an Halangkaw na Padi makua nin dugo kan hayop asin dadarahon niya iyan sa laog kan Tabernakulo."
Leviticus,4,6,Idodotdot niya an saiyang muro sa dugo dangan wiwirikan niya nin pitong beses an panlipod na kurtina kan santwaryo.
Leviticus,4,7,"Dangan lalahidan niya nin dugo an mga sungay kan altar nin insenso na yaon sa Tabernakulo. Pakatapos, iuula niya an natatadang dugo sa pamitisan kan altar na tinututongan kan mga atang na yaon sa may pintoan kan Tabernakulo."
Leviticus,4,8,"Hale sa torilyong bakang ini, kukuahon niya an gabos na taba, an taba na nakakatahob kan bituka,"
Leviticus,4,9,"an duwang bato kaiba an taba kaiyan, asin an pinakamarahay na kabtang kan katoy."
Leviticus,4,10,Dangan dadarahon niya an tabang iyan duman sa altar na tinututongan kan mga dolot asin tututongon niya iyan duman siring kan ginigibo niya sa taba kan hayop na binubuno bilang atang para sa katoninongan.
Leviticus,4,11,"Alagad kukuahon niya an anit kan hayop kaiba an gabos na laman, an payo, an mga bitis asin an mga bituka sagkod an gabos na nasa laog kan hawak kan hayop dangan"
Leviticus,4,12,"dadarahon niya iyan gabos sa luwas kan kampo, sa sarong malinig na lugar na pinag-uulaan kan abo, asin duman niya iyan tututongon sa ibabaw kan nagkakalayong kahoy."
Leviticus,4,13,"Kun an magkasala na dai man tinutuyo iyo an bilog na komunidad nin Israel huli sa paglapas kan arin man sa mga pagboot nin Kagurangnan ,"
Leviticus,4,14,"sa oras na maaraman iyan, an komunidad madara nin torilyong baka sa Tabernakulo bilang sarong dolot para sa saindang kasalan."
Leviticus,4,15,Iduduta kan mga lider kan komunidad an saindang mga kamot sa ibabaw kan payo kan hayop asin bubunoon ninda iyan sa atubang nin Kagurangnan .
Leviticus,4,16,Makua nin dugo an Halangkaw na Padi asin dadarahon niya iyan sa laog kan Tabernakulo;
Leviticus,4,17,idodotdot niya an saiyang muro sa dugo asin wiwirikan niya nin pitong beses an panlipod na kurtina kan santwaryo.
Leviticus,4,18,Dangan lalahidan niya nin dugo an mga sungay kan altar nin insenso na yaon sa laog kan Tabernakulo asin iuula niya an matatada kan dugo duman sa pamitisan kan altar na tinututongan kan mga atang na yaon sa pintoan kan Tabernakulo.
Leviticus,4,19,"Pakatapos, kukuahon niya an gabos na taba dangan tututongon niya iyan sa altar."
Leviticus,4,20,"Iyo iyan an gigibohon niya sa hayop, arog kan ginigibo niya sa hayop na idinolot para sa kasalan; sa paaging iyan, idodolot kan padi an atang para sa kasalan kan mga tawo asin papatawadon sinda."
Leviticus,4,21,"Dangan dadarahon niya an hayop sa luwas kan kampo asin tututongon niya duman, siring kan ginibo niya sa hayop na idinolot para sa kasalan. Iyo iyan an dolot na mahale kan kasalan kan mga tawo."
Leviticus,4,22,"Kun an magkasala iyo an pamayo kan banwaan, alagad dai man tinutuyo na makaginibo siya nin paglapas kan arin man sa mga pagboot nin Kagurangnan na saiyang Dios,"
Leviticus,4,23,"sa oras na maaraman niya an kasalan niya, madara siya nin lalaking kanding na mayo nin kaninan bilang saiyang dolot."
Leviticus,4,24,Iduduta niya an saiyang kamot sa payo kan hayop asin bubunoon niya iyan duman sa amihan na parte kan altar saen binubuno an mga hayop na iaatang. Iyan an dolot na mahale kan kasalan.
Leviticus,4,25,"Idodotdot kan padi an saiyang muro sa dugo kan kanding asin lalahidan niya an mga sungay kan altar, dangan iuula niya an matatadang dugo sa pamitisan kan altar."
Leviticus,4,26,"Pakatapos, susuloon niya sa altar an gabos na taba arog kan ginigibo niyang pagsulo kan taba kan mga hayop na binubuno para sa dolot para sa katoninongan. Sa paaging ini, idodolot kan padi an atang para sa pamayo kan banwaan asin papatawadon siya."
Leviticus,4,27,"Kun sarong ordinaryong tawo an dai tinutuyong magkasala huli sa paglapas kan arin man sa mga pagboot nin Kagurangnan ,"
Leviticus,4,28,"sa oras na maaraman niya an saiyang kasalan, madara siya nin sarong babaeng kanding na mayo nin kaninan."
Leviticus,4,29,Iduduta niya an saiyang kamot sa payo kan kanding asin bubunoon niya ini duman sa amihan na parte kan altar saen binubuno an mga hayop na tinututong.
Leviticus,4,30,"Idodotdot kan padi an saiyang muro sa dugo kan hayop dangan lalahidan niya an mga sungay kan altar. Pakatapos, iuula niya an matatadang dugo sa pamitisan kan altar."
Leviticus,4,31,"Dangan hahaleon niya an gabos na taba, siring kan paghale niya sa taba kan mga hayop na binubuno bilang atang para sa katoninongan, asin tututongon niya iyan sa altar. An parong kaiyan nawiwilihan nin Kagurangnan . Sa paaging ini, idodolot kan padi an atang para sa kasalan kan nasabing tawo asin papatawadon siya."
Leviticus,4,32,"Kun sarong karnero an dadarahon nin sarong tawo bilang dolot para sa saiyang kasalan, kaipuhan sarong babaeng karnero na mayo nin kaninan an saiyang darahon."
Leviticus,4,33,Iduduta niya an saiyang kamot sa ibabaw kan payo kan hayop asin bubunoon niya iyan duman sa parteng amihan kan altar saen binubuno an mga hayop na tinututong.
Leviticus,4,34,"Idodotdot kan padi an saiyang muro sa dugo kan hayop asin lalahidan niya an mga sungay kan altar, dangan iuula niya an matatadang dugo sa pamitisan kan altar."
Leviticus,4,35,"Pakatapos, hahaleon niya an gabos na taba, siring kan paghale niya sa taba kan karnerong binuno bilang dolot para sa katoninongan, asin tututongon niya iyan duman sa altar kaiba kan mga dolot na pagkakan na itinatao sa Kagurangnan . Sa paaging ini, idodolot kan padi an atang para sa kasalan kan nasabing tawo asin papatawadon siya."
Leviticus,5,1,"An mga minasunod na kaso nangangaipo nin mga dolot para sa kasalan. Kun igwa nin tawong inapod tanganing magsaksi sa hukoman manongod sa saiyang nadangog o nahiling, alagad habo niyang isabi, pagdudusahan niya iyan."
Leviticus,5,2,"Kun an sarong tawo dai tuyong makaduta sa anoman na bagay na maati, arog baga kan gadan na hayop, magigin maati siya asin magkakasala sa oras na maaraman niya an saiyang naginibo."
Leviticus,5,3,"Kun an sarong tawo dai tuyong makaduta sa anoman na bagay na maati na gikan sa tawo, magkakasala siya sa oras na maaraman niya an saiyang naginibo."
Leviticus,5,4,"Kun an sarong tawo pakaraw na magsumpa, minsan sa ano man na bagay, magkakasala siya sa oras na maaraman niya an saiyang naginibo."
Leviticus,5,5,"Kun magkasala an sarong tawo, kaipuhan ikumpisal niya an saiyang kasalan"
Leviticus,5,6,asin bilang padusa kan saiyang kasalan kaipuhan magdara siya sa Kagurangnan nin sarong babaeng karnero o kanding bilang dolot. An padi an madolot kan atang para sa kasalan kan tawong iyan.
Leviticus,5,7,"Alagad kun dai niya kayang magdolot nin karnero o kanding bilang kabayadan kan saiyang kasalan, madara siya sa Kagurangnan nin duwang salampati o agbaan; an saro kaiyan bilang dolot para sa kasalan asin an saro bilang tinutong na atang."
Leviticus,5,8,"Dadarahon niya an mga gamgam sa padi na iyo an madolot kan mga iyan. Enot na idodolot kan padi an gamgam na bayad para sa kasalan. Pipiripiton niya an liog kaini alagad dai niya puputolon,"
Leviticus,5,9,asin iwiwirik niya an kadikit na dugo kaiyan sa gilid kan altar. An matadang dugo papatagdoon niya gabos sa pamitisan kan altar; iyan sarong dolot na makakahale nin kasalan.
Leviticus,5,10,"Dangan idodolot kan padi an ikaduwang gamgam bilang tinutong na atang sosog sa pagboot. Sa paaging iyan idodolot kan padi an atang para sa kasalan kan nasabing tawo, asin papatawadon siya."
Leviticus,5,11,"Alagad kun dai niya kayang magdolot nin duwang salampati o duwang agbaan, madara siya nin sarong kilong arina bilang dolot para sa saiyang kasalan. Dai niya iyan bubugtakan nin lana nin oliba o nin insenso, huli ta iyan sarong dolot para sa kasalan asin bakong dolot na pagkakan."
Leviticus,5,12,"Dadarahon niya iyan sa padi na makua nin sarong gugom kan arina bilang tanda na an gabos itinao sa Kagurangnan , asin tututongon niya duman sa altar bilang dolot na pagkakan; iyan sarong dolot na makakahale nin kasalan."
Leviticus,5,13,"Sa paaging iyan idodolot kan padi an atang para sa kasalan kan nasabing tawo asin papatawadon siya. An matadang arina magigin pagsadiri kan padi, arog sa dolot na pagkakan."
Leviticus,5,14,Itinao nin Kagurangnan ki Moises an minasunod na pagsusundon.
Leviticus,5,15,"Kun an sarong tawo dai tuyong magkasala huli sa dai niya pakatao kan mga bayad na banal para sa Kagurangnan , madara siya nin sarong lalaking karnero o kanding na mayo nin kaninan bilang dolot na kabayadan. Aramon nindo an kantidad kaiyan sosog sa kinaugalean na timbang kan santwaryo."
Leviticus,5,16,"Babayadan niya an saiyang utang saka matao pa siya nin dagdag na beynte porsyento. Itatao niya iyan sa padi na iyo an madolot kan hayop bilang atang para sa saiyang kasalan, asin papatawadon siya."
Leviticus,5,17,"Kun an sarong tawo dai tuyong magkasala huli sa paglapas kan arin man sa mga pagboot nin Kagurangnan , babayadan niya an kasalan na iyan."
Leviticus,5,18,"Madara siya sa padi nin sarong lalaking karnero o kanding na mayo nin kaninan bilang dolot nin kabayadan. Aaramon nindo an kantidad kaiyan sosog sa kinaugalean na timbang kan santwaryo. An padi an madolot kan sakripisyo para sa kasalan kan tawong iyan, asin papatawadon siya."
Leviticus,5,19,Dolot iyan nin kabayadan para sa kasalan na ginibo niya tumang sa Kagurangnan .
Leviticus,6,1,Itinao nin Kagurangnan ki Moises an minasunod na pagsusundon.
Leviticus,6,2,"Kaipuhan magdolot an siisay man na magkasala tumang sa Kagurangnan huli sa pagsayumang ibalik an iwinalat saiya kan kapwa niya Israelita, maghabon o magdaya saiya,"
Leviticus,6,3,magputik kan manongod sa ano man na nawawara asin magsumpa na dai niya iyan nakua.
Leviticus,6,4,"Kun an sarong tawo magkasala kan arin man sa nasabing mga paagi, mabayad siya para sa kinua niya sa maraot na paagi."
Leviticus,6,5,"Sa aldaw na maaraman an saiyang kasalan, an kagsadiri babayadan niya kan bilog na kantidad na saiyang kinua asin madagdag pa siya nin beynte porsyento."
Leviticus,6,6,Dadarahon niya sa padi an sarong lalaking karnero o kanding na mayo nin kaninan bilang dolot na kabayadan. Aramon nindo an kantidad kaiyan sosog sa kinaugalean na timbang kan santwaryo.
Leviticus,6,7,Idodolot kan padi an atang para sa kasalan kan nasabing tawo asin papatawadon siya.
Leviticus,6,8,"Pinagbotan nin Kagurangnan si Moises,"
Leviticus,6,9,"na itao ki Aaron asin sa saiyang mga aking lalaki an minasunod na pagsusundon manongod sa tinutong na atang. Ibubugtak sa altar an tinutong na atang, asin an kalayo sa altar papabayaan na maglaad sa bilog na banggi."
Leviticus,6,10,"Masulot an padi nin tunika asin sarwal na lino, dangan hahaleon niya an abo kan tinutong na atang saka ibubugtak sa gilid kan altar."
Leviticus,6,11,"Dangan masangle siya kan saiyang gubing asin dadarahon niya an abo sa luwas kan kampo, sa sarong malinig na lugar."
Leviticus,6,12,"An kalayo sa altar kaipuhan danay na naglalaad; dai nanggad iyan pagpabayaan na mapalsok. Aga-aga, gagatongan iyan kan padi. Papakarahayon niya an mga tututongon na atang sa ibabaw kan mga igatong saka tututongon an mga taba kan dolot para sa katoninongan."
Leviticus,6,13,"Sa gabos na panahon, maglalaad an kalayo sa altar asin dai nanggad papabayaan na mapalsok."
Leviticus,6,14,An minasunod iyo an mga pagboot manongod sa dolot na pagkakan. An pading aki ni Aaron iyo an matao sa Kagurangnan kan dolot na pagkakan duman sa atubang kan altar.
Leviticus,6,15,"Dangan mahakbot an padi nin sarong gugom kan arina saka lana, kaiba an gabos na insenso dangan tututongon niya iyan sa altar bilang tanda na an gabos idinolot sa Kagurangnan . An parong kan dolot na iyan nawiwilihan nin Kagurangnan ."
Leviticus,6,16,"An matatadang arina saka lana gigibohon na tinapay na mayo nin lebadura asin kakakanon kan mga padi sa sarong banal na lugar, duman sa patyo kan Tabernakulo."
Leviticus,6,17,Itinao na iyan nin Kagurangnan sa mga padi bilang saindang kahirasan sa mga dolot na pagkakan. Banal iyan arog kan mga dolot para sa kasalan asin kan dolot na kabayadan.
Leviticus,6,18,"Sa maabot pang mga panahon, an gabos na aking lalaki ni Aaron pwedeng kumakan kaiyan bilang kahirasan ninda sa pagkakan na idinolot sa Kagurangnan . Magigin banal an siisay man na dumotdot kaiyan."
Leviticus,6,19,Itinao nin Kagurangnan ki Moises an minasunod na pagsusundon
Leviticus,6,20,"para sa pag-orden bilang padi kan saro sa mga aki ni Aaron. Sa aldaw na ordenan siya, matao siya sa Kagurangnan nin sarong kilong arina bilang dolot (pareho kadakul kan itinatao sa aroaldaw na dolot na pagkakan). An kabanga kaiyan idodolot niya pagkaaga, asin an kabanga pagkabanggi."
Leviticus,6,21,"Sasalakan niya iyan nin lana saka lulutoon sa parilya, dangan roronoton asin idodolot bilang dolot na pagkakan. An parong kan dolot na iyan nawiwilihan nin Kagurangnan ."
Leviticus,6,22,"Sa maabot na panahon, an siring na pagdolot sa Kagurangnan gigibohon kan lambang aki ni Aaron na maglilingkod bilang Halangkaw na Padi. Tututongon niya iyan bilang tinutong na atang sa Kagurangnan ."
Leviticus,6,23,Tututongon gabos an lambang dolot na pagkakan nin sarong padi; dai iyan pwedeng kakanon.
Leviticus,6,24,"Pinagbotan nin Kagurangnan si Moises,"
Leviticus,6,25,"na itao ki Aaron asin sa saiyang mga aking lalaki an minasunod na pagsusundon manongod sa mga dolot para sa kasalan. An hayop na idodolot para sa kasalan kaipuhan na bunoon duman sa parteng amihan kan altar, sa lugar na binubunoan kan mga hayop na tututongon. Iyan sarong banal na dolot."
Leviticus,6,26,"An padi na madolot kan hayop iyo an makakan kaiyan duman sa banal na lugar, sa patyo kan Tabernakulo."
Leviticus,6,27,Magigin banal an siisay man o an ano man na makadotdot kan laman kan hayop. An arin man na parte kan gubing na matipsikan kan dugo kaiyan kaipuhan hugasan sa sarong banal na lugar.
Leviticus,6,28,"Kun sarong koron an linutoan kan karne, kaipuhan pasaon iyan pakatapos, alagad kun sarong lutoan na metal an ginamit, kaipuhan kuskosan iyan asin balnawan nin tubig."
Leviticus,6,29,An lambang lalaki sa pamilya kan mga padi pwedeng kumakan kan dolot na iyan; iyan orog kabanal.
Leviticus,6,30,"Alagad kun an dugo kaiyan dinara sa laog kan Tabernakulo asin ginamit sa seremonya kan paghale nin kasalan, kaipuhan dai iyan pagkakanon kundi tutongon."
Leviticus,7,1,Iyo ini an mga pagsusundon manongod sa dolot na kabayadan. An mga iyan orog kabanal.
Leviticus,7,2,"An hayop para sa dolot na ini, bubunoon duman sa parteng amihan kan altar, saen binubuno an mga hayop na para sa tinutong na atang, asin an dugo kaiyan iuula sa apat na gilid kan altar."
Leviticus,7,3,"Hahaleon an gabos na taba kaiyan saka idodolot sa altar: an matabang ikog, an taba na minatahob kan bituka,"
Leviticus,7,4,an duwang bato asin an taba kaiyan patin an pinakamarahay na kabtang kan katoy.
Leviticus,7,5,An gabos na taba kaiyan tututongon kan padi sa ibabaw kan altar bilang sarong dolot na pagkakan para sa Kagurangnan . Iyan sarong dolot nin kabayadan.
Leviticus,7,6,An lambang lalaki na kaayon sa mga pamilya kan padi pwedeng kumakan kaiyan alagad kaipuhan na kakanon niya iyan sa sarong lugar na banal huli ta iyan orog kabanal.
Leviticus,7,7,Saro sana an pagboot manongod sa dolot para sa kasalan asin para sa dolot nin kabayadan: an karne magigin sadiri kan padi na nagdolot kan atang.
Leviticus,7,8,An anit kan hayop magigin sadiri man kan padi na nagdolot kan atang.
Leviticus,7,9,"Mapapasaiya an arin man na dolot na pagkakan na idinolot niya, magin iyan linuto sa horno, sa kawali o sa parilya."
Leviticus,7,10,"Alagad an gabos na dolot na pagkakan na dai linuto, sinalakan man nin lana o dai, magigin sadiri kan mga pading aki ni Aaron asin kaipuhan na pagbarangaon ninda iyan."
Leviticus,7,11,Iyo ini an mga pagsusundon manongod sa dolot para sa katoninongan na pwedeng idolot sa Kagurangnan nin siisay man.
Leviticus,7,12,"Kun idolot iyan nin sarong tawo bilang pasalamat sa Dios, kaiba an hayop na iaatang, madolot siya nin tinapay na mayo nin lebadura: mahibog na tinapay hale sa arina na sinalakan nin lana nin oliba o manipis na biskwit na linahidan nin lana nin oliba o manipis na biskwit na gibo sa arina na sinalakan nin lana nin oliba."
Leviticus,7,13,Madolot pa siya nin iba pang ginibong tinapay na igwa nin lebadura.
Leviticus,7,14,Makua siya nin saro sa manlaen-laen na klase nin tinapay na dara niya bilang espesyal na dolot sa Kagurangnan ; magigin sadiri iyan kan padi na maula kan dugo kan dolot para sa katoninongan.
Leviticus,7,15,An karne kan hayop kaipuhan na kakanon sa aldaw na idinolot iyan; dai magtada kaiyan para sa masunod na aldaw.
Leviticus,7,16,"Alagad kun an dolot para sa katoninongan idolot niya bilang pag-otob nin sarong panuga o bilang sarong boluntad na dolot, dai kaipuhan na uboson iyan sa laog kan aldaw na idinolot iyan; an matada pwedeng kakanon sa masunod na aldaw."
Leviticus,7,17,Kun may matada pang karne sa ikatolong aldaw kaipuhan tutongon iyan.
Leviticus,7,18,"Kun kakanon pa an natadang karne sa ikatolong aldaw, dai na aakoon nin Dios an kagdolot. Dai iyan ipapanongod sa kagdolot; magigin maati iyan. Papadusahan an siisay man na kumakan kaiyan."
Leviticus,7,19,"Kun an karne makaduta sa ano man na maati, dai nanggad iyan pagkakanon kundi tutongon. An siisay man na malinig pwedeng kumakan kan karne."
Leviticus,7,20,"An tawong bakong malinig alagad kuminakan kaiyan, dai na ibibilang na kaayon sa banwaan nin Dios."
Leviticus,7,21,"An siisay man na kumakan kan idinolot na karne pakatapos na siya makaduta sa ano man na maati, tawo man o hayop, dai na ibibilang na kaayon sa banwaan nin Dios."
Leviticus,7,22,Tinawan pa nin Kagurangnan si Moises kaining mga pagsusundon
Leviticus,7,23,"kan mga Israelita. Dai dapat kakanon an taba nin baka, karnero o kanding."
Leviticus,7,24,An taba kan hayop na nagadan o ginadan nin sarong lalaw na hayop dai nanggad nindo pagkakanon; pwedeng gamiton iyan sa ibang katuyohan.
Leviticus,7,25,"An siisay man na kumakan kan taba kan hayop na pwedeng idolot bilang dolot na pagkakan sa Kagurangnan , dai na ibibilang na kaayon sa banwaan nin Dios."
Leviticus,7,26,"Saen man mag-erok an mga Israelita, dai nanggad sinda magkakan kan dugo kan gamgam o hayop."
Leviticus,7,27,"An siisay man na maglapas kan togon na ini, dai na ibibilang na kaayon sa banwaan nin Dios."
Leviticus,7,28,Tinawan pa nin Kagurangnan si Moises kaining mga pagsusundon
Leviticus,7,29,kan mga Israelita. An siisay man na magtao nin dolot para sa katoninongan kaipuhan maglaen nin kadikit kaiyan bilang espesyal na regalo sa Kagurangnan .
Leviticus,7,30,Siya mismo an madolot kaiyan bilang dolot na pagkakan. Dadarahon niya an taba kan hayop kaiba an daghan kaiyan dangan iitaas niya an mga iyan sa Kagurangnan bilang espesyal na regalo.
Leviticus,7,31,"An taba tututongon kan padi duman sa altar, alagad an daghan magigin pagsadiri kan mga padi."
Leviticus,7,32,An nasa hurihan na toong bitis kan hayop itatao niya bilang espesyal na regalo
Leviticus,7,33,sa padi na nagdolot kan dugo saka taba kan dolot para sa katoninongan.
Leviticus,7,34,"An daghan kan hayop sarong espesyal na regalo, asin an nasa hurihan na toong bitis sarong espesyal na kahirasan na kinua nin Kagurangnan hale sa mga Israelita asin itinao sa mga padi. Iyo iyan an kaipuhan na itao kan mga Israelita sa mga padi sagkod pa man."
Leviticus,7,35,"Sa pagkakan na idinolot sa Kagurangnan , iyo iyan an kahirasan na itinao ki Aaron asin sa saiyang mga aki kan aldaw na sinda ordenan bilang mga padi."
Leviticus,7,36,"Kan aldaw na iyan, ipinagboot nin Kagurangnan sa mga Israelita na itao ninda sa mga padi an kabtang na iyan kan dolot. Saro ining pagsusundon na dapat otobon kan mga Israelita sa gabos na panahon."
Leviticus,7,37,"Iyo ini an mga pagsusundon manongod sa tinutong na atang, sa dolot na pagkakan, sa dolot para sa kasalan, sa dolot na kabayadan, sa dolot sa ordenasyon asin sa dolot para sa katoninongan."
Leviticus,7,38,"Duman sa kalangtadan, sa Bukid nin Sinai, itinao nin Kagurangnan ki Moises an mga pagboot na ini, sa parehong aldaw na tinaraman niya an mga Israelita na magdara kan saindang mga dolot."
Leviticus,8,1,"Tinaraman nin Kagurangnan si Moises,"
Leviticus,8,2,"“Ipag-iba mo si Aaron saka an saiyang mga aking lalaki duman sa may pintoan kan Tabernakulo, asin darahon mo man an mga gubing na sa padi, an panlahid na lana, an torilyong baka para sa dolot sa kasalan, an duwang lalaking karnero, sagkod an basket nin tinapay na mayo nin lebadura."
Leviticus,8,3,Dangan tiriponon mo duman an mga tawo.”
Leviticus,8,4,"Ginibo ni Moises an ipinagboot saiya nin Kagurangnan asin kan magkatiripon na an mga tawo,"
Leviticus,8,5,"sinabihan sinda ni Moises, “An gigibohon ko ngunyan iyo an ipinagboot nin Kagurangnan .”"
Leviticus,8,6,Dangan dinara ni Moises sa enotan si Aaron saka an saiyang mga aking lalaki asin kinarigos niya sinda.
Leviticus,8,7,"Pakatapos, isinulot niya ki Aaron an tunika, an abito sagkod an habay. Dangan isinulot ni Moises ki Aaron an efod na saiyang ibinugkos sa paagi kan habay na magayon an pakagibo."
Leviticus,8,8,Sunod niyang isinulot saiya an pantahob sa daghan dangan ibinugtak niya duman an Urim asin Tummim.
Leviticus,8,9,"Ibinugtak niya an mitra sa payo ni Aaron asin sa atubangan kaiyan ibinugtak niya an bulawan na korona, an banal na tanda kan konsagrasyon, sosog sa ipinagboot saiya nin Kagurangnan ."
Leviticus,8,10,"Pakatapos, kinua ni Moises an panlahid na lana dangan linahidan niya an Tabernakulo asin an iba pang yaon sa laog. Sa paaging ini, kinonsagra niya sa Kagurangnan an gabos."
Leviticus,8,11,"Dangan kuminua siya nin kadikit kan lana asin pitong beses niyang winirikan an altar sagkod an mga kasangkapan kaini, an palanggana asin an tumbawan kaini, tanganing makonsagra man sa Kagurangnan ."
Leviticus,8,12,"Pakatapos, inulaan niya kan lana an payo ni Aaron sa pag-orden saiya."
Leviticus,8,13,"Pinadolok man ni Moises sa enotan an mga aking lalaki ni Aaron. Sinulotan niya sinda kan mga tunika, hinagkosan kan habay dangan binugtakan nin turban an saindang mga payo sosog sa ipinagboot nin Kagurangnan ."
Leviticus,8,14,Dangan dinara ni Moises an torilyong baka na dolot para sa kasalan asin idinuta ni Aaron saka kan saiyang mga aki an saindang mga kamot sa ibabaw kan payo kan hayop.
Leviticus,8,15,"Binuno ni Moises an baka, kinua an dugo asin sa paagi kan saiyang muro, linahidan an mga sungay kan altar tanganing konsagrahon ini. Dangan inula niya an natadang dugo sa pamitisan kan altar tanganing konsagrahon asin linigan ini."
Leviticus,8,16,"Kinua ni Moises an gabos na taba kan baka na nakatahob sa bituka, an pinakamarahay na kabtang kan katoy, an duwang bato kaiba an taba, dangan tinutong niya iyan gabos duman sa altar."
Leviticus,8,17,"Alagad an hawak kan baka, an anit saka an odo, ilinuwas niya sa kampo asin tinutong duman sosog sa ipinagboot nin Kagurangnan ."
Leviticus,8,18,Dangan kinua ni Moises an saro sa duwang lalaking karnero para sa tinutong na atang. Idinuta ni Aaron saka kan saiyang mga aki an saindang mga kamot sa payo kan hayop.
Leviticus,8,19,Binuno ni Moises an hayop dangan inula an dugo sa apat na gilid kan altar.
Leviticus,8,20,"Pinedaso niya an karnero, hinugasan an bituka saka an nasa hurihan na mga bitis, dangan tinutong an payo, an taba sagkod an gabos na kabtang kan karnero sa ibabaw kan altar, sosog sa ipinagboot nin Kagurangnan ."
Leviticus,8,21,An tinutong na atang na ini sarong dolot na pagkakan. An parong kan dolot na ini nawiwilihan nin Kagurangnan .
Leviticus,8,22,Dangan kinua ni Moises an ikaduwang lalaking karnero na para sa ordenasyon kan mga padi. Idinuta ni Aaron saka kan saiyang mga aki an saindang mga kamot sa ibabaw kan payo kan hayop.
Leviticus,8,23,"Binuno ni Moises an hayop, nagkua nin dikit na dugo kaini asin linahidan an hikawan kan toong talinga ni Aaron. Linahidan man ni Moises an tanggurangan kan toong kamot ni Aaron sagkod an tanggurangan kan saiyang toong bitis."
Leviticus,8,24,"Dangan linahidan man niya nin dugo an hikawan kan mga toong talinga kan mga aki ni Aaron, an tanggurangan kan mga toong kamot asin an tanggurangan kan saindang mga toong bitis. Pakatapos, inula ni Moises an natadang dugo sa apat na gilid kan altar."
Leviticus,8,25,"Kinua niya an taba, an matabang ikog, an taba na nakakatahob sa bituka, an pinakamarahay na parte kan katoy, an duwang bato kaiba an taba, asin an toong hita."
Leviticus,8,26,"Dangan hale sa basket nin tinapay na mayo nin lebadura na idinolot sa Kagurangnan kuminua siya nin sarong tinapay, saka sarong tinapay na igwang lana, asin sarong biskwit. Dangan ibinugtak niya an mga iyan sa ibabaw kan taba asin kan toong hurihan na bitis kan hayop."
Leviticus,8,27,"Ibinugtak niya iyan gabos sa mga kamot ni Aaron asin kan saiyang mga aki, dangan initaas ninda iyan sa Kagurangnan bilang sarong espesyal na dolot."
Leviticus,8,28,"Kinua sainda ni Moises an pagkakan dangan tinutong niya sa altar, sa ibabaw kan tinutong na atang, bilang dolot para sa ordenasyon. Ini sarong dolot na pagkakan asin an parong kaini nawiwilihan nin Kagurangnan ."
Leviticus,8,29,"Pakatapos, kinua ni Moises an daghan kan hayop asin initaas bilang espesyal na dolot sa Kagurangnan . Kahirasan iyan ni Moises sa karnerong binuno para sa ordenasyon. Inotob ni Moises an gabos na ipinagboot saiya nin Kagurangnan ."
Leviticus,8,30,Kuminua si Moises nin kadikit kan lanang panlahid saka kadikit kan dugo na nasa altar dangan winirikan niya si Aaron asin an saiyang mga aking lalaki patin an saindang mga sulot na gubing. Sa paaging ini kinonsagra niya sinda asin an saindang mga gubing sa Kagurangnan .
Leviticus,8,31,"Sinabihan ni Moises si Aaron saka an mga aki kaini, “Daraha nindo an karne duman sa may pintoan kan Tabernakulo, labonan nindo asin kakanon kaiba kan tinapay na nasa basket na dolot para sa ordenasyon sosog sa ipinagboot nin Kagurangnan ."
Leviticus,8,32,Tutongon nindo an matadang karne o tinapay.
Leviticus,8,33,Dai kamo maghale sa may pintoan kan Tabernakulo sa laog nin pitong aldaw sagkod na matapos an seremonya kan pag-orden saindo.
Leviticus,8,34,Pinagbotan kita nin Kagurangnan na gibohon an ginibo ta ngunyan na aldaw tanganing mahale an saindong kasalan.
Leviticus,8,35,"Kaya sa laog nin pitong aldaw saka banggi, dai kamo maghale sa may pintoan kan Tabernakulo; padagos na gibohon nindo an ipinagboot nin Kagurangnan , tanganing dai kamo magadan. Iyo iyan an ipinagboot sako nin Kagurangnan .”"
Leviticus,8,36,Kaya ginibo ni Aaron saka kan saiyang mga aki an gabos na ipinagboot nin Kagurangnan ki Moises.
Leviticus,9,1,"Sa sunod na aldaw pakatapos kan ordenasyon, inapod ni Moises si Aaron saka an saiyang mga aki asin an mga lider kan Israel."
Leviticus,9,2,"Sinabihan niya si Aaron, “Kumua ka nin sarong torilyong baka asin sarong lalaking karnero na anas mayo nin kaninan. An torilyong baka idolot mo para sa kasalan, asin an karnero para sa tinutong na atang."
Leviticus,9,3,"Sabihan mo an mga Israelita na magdara nin sarong lalaking kanding bilang dolot para sa kasalan, sarong baka saka sarong karnero na pareho sarong taon an edad asin parehong mayo nin kaninan para sa tinutong na atang."
Leviticus,9,4,Magdara man sinda nin sarong torong baka asin saro pang karnero bilang dolot para sa katoninongan. Tututongon nindo iyan para sa Kagurangnan kaiba an dolot na pagkakan na sinalakan nin lana. Kaipuhan gibohon nindo iyan huli ta mapahiling saindo an Kagurangnan ngunyan na aldaw.”
Leviticus,9,5,"Dinara ninda ini gabos sa atubangan kan Tabernakulo siring sa ipinagboot sainda ni Moises, asin an bilog na Israel nagtiripon duman tanganing sambahon an Kagurangnan ."
Leviticus,9,6,"Nagsabi si Moises sainda, “Iyo ini an ipinagboot nin Kagurangnan na gibohon nindo tanganing mahiling nindo an kamurawayan niya.”"
Leviticus,9,7,"Dangan sinabihan niya si Aaron, “Dumuman ka sa altar dangan idolot mo an saimong atang asin an atang kan mga tawo para sa kasalan, saka an tinutong na atang tanganing mahale an saimong kasalan sagkod an kasalan kan mga tawo, siring sa ipinagboot nin Kagurangnan .”"
Leviticus,9,8,Nagduman si Aaron sa altar dangan binuno an torilyong baka na dolot para sa saiyang kasalan.
Leviticus,9,9,Dinara saiya kan saiyang mga aki an dugo asin idinotdot niya digdi an saiyang muro dangan linahidan niya an mga sungay kan altar; an natadang dugo inula niya sa pamitisan kan altar.
Leviticus,9,10,"Dangan tinutong niya sa altar an taba, an duwang bato saka an pinakamarahay na kabtang kan katoy, siring sa ipinagboot nin Kagurangnan ki Moises,"
Leviticus,9,11,alagad an karne sagkod an anit kan hayop tinutong niya sa luwas kan kampo.
Leviticus,9,12,"Binuno niya an hayop na para sa sadiri niyang tinutong na atang. Dinara saiya kan saiyang mga aki an dugo, asin inula niya iyan sa apat na gilid kan altar."
Leviticus,9,13,Itinao man ki Aaron kan saiyang mga aki an payo sagkod an mga pinedasong kabtang kan hayop dangan tinutong niya an mga ini duman sa altar.
Leviticus,9,14,"Hinugasan niya an bituka asin an nasa hurihan na mga bitis kan hayop dangan sinulo man an mga ini duman sa altar, sa ibabaw kan iba pang tinutong na atang."
Leviticus,9,15,"Pakatapos, idinolot niya an mga dolot kan mga tawo. Kinua niya an kanding na idinolot para sa kasalan kan mga tawo, asin pakabunoa niya, idinolot niya iyan arog kan ginibo niya sa dolot para sa saiyang kasalan."
Leviticus,9,16,Kinua man niya an hayop para sa tinutong na atang dangan idinolot sosog sa mga pagsusundon.
Leviticus,9,17,"Idinolot man niya an dolot na pagkakan; huminakbot siya nin sarong gugom kan arina dangan sinulo niya sa altar, laen pa kan tinutong na atang sa pagkaaga."
Leviticus,9,18,Binuno man niya an torong baka asin an karnero bilang dolot para sa katoninongan para sa mga tawo. Dinara saiya kan saiyang mga aki an dugo asin inula niya ini sa apat na gilid kan altar.
Leviticus,9,19,An mga matabang kabtang kan torong baka saka kan karnero ibinugtak ni Aaron
Leviticus,9,20,"sa ibabaw kan daghan kan mga nasabing hayop dangan dinara ini gabos sa altar, asin tinutong an gabos na taba."
Leviticus,9,21,"Alagad an mga daghan kan mga hayop sagkod an toong hurihan na mga bitis, initaas niya sa Kagurangnan bilang espesyal na regalo para sa mga padi, siring sa ipinagboot ni Moises."
Leviticus,9,22,"Kan matapos ni Aaron an pagdolot, itinaas niya an saiyang mga kamot asin benendisyonan an mga tawo, dangan naglusad siya."
Leviticus,9,23,"Naglaog sa Tabernakulo si Moises saka si Aaron; pagluwas ninda, benendisyonan ninda an mga tawo. Nahiling kan mga tawo an kamurawayan nin Kagurangnan ."
Leviticus,9,24,"Biglang ipinadara nin Kagurangnan an kalayo asin inubos kaini an tinutong na atang saka an mga taba na nasa altar. Kan mahiling ini kan mga tawo, nagkururahaw sinda gabos asin nagdarapa sa daga."
Leviticus,10,1,"An mga aki ni Aaron na si Nadab saka si Abihu parehong nagkua kan saindang insensaryo, binugtakan nin baga asin insenso dangan idinolot an kalayo sa Kagurangnan . Alagad bakong banal an kalayo huli ta dai man sinda pinagbotan nin Kagurangnan na magdolot."
Leviticus,10,2,Kaya biglang nagpadara nin kalayo an Kagurangnan asin sinulo sindang duwa sagkod na magadan.
Leviticus,10,3,"Dangan sinabihan ni Moises si Aaron, “Iyo ini an itinaram nin Kagurangnan , ‘An gabos na naglilingkod sako, kaipuhan maggalang kan sakong kabanalan; ipapahiling ko an sakong kamurawayan sa sakong banwaan.’” Dai naggirong si Aaron."
Leviticus,10,4,"Dangan inapod ni Moises si Misael asin si Elzafan na mga aking lalaki ni Uzziel, na tiyo ni Aaron. Sinabihan niya sinda, “Madya kamo asin luwasan nindo sa santwaryo an mga bangkay kan saindong mga kadugo dangan iluwas nindo sa kampo.”"
Leviticus,10,5,Kaya nagdolok sinda asin kinapotan an gubing kan mga nagadan; dinara ninda an mga bangkay sa luwas kan kampo siring sa ipinagboot ni Moises.
Leviticus,10,6,"Sinabihan ni Moises si Aaron asin an mga aki kaining si Eleazar saka si Itamar, “Dai nindo pagpabayaan na dai masukray an saindong buhok asin dai nindo paggision an saindong mga gubing sa pagpahiling na kamo nagmomondo. Kun gibohon nindo iyan, magagadan kamo asin maaanggot an Kagurangnan sa bilog na banwaan. Alagad tinutugotan an kapwa nindo Israelita na ipagmondo an kagadanan na ini huli sa ipinadarang kalayo nin Kagurangnan ."
Leviticus,10,7,"Dai kamo maghale sa may pintoan kan Tabernakulo tanganing dai kamo magadan, huli ta kinonsagra na kamo sa paagi kan paglahid saindo kan lana nin Kagurangnan .” Kaya ginibo ninda an sinabi ni Moises."
Leviticus,10,8,"Tinaraman nin Kagurangnan si Aaron,"
Leviticus,10,9,"“Dai ka nanggad maglaog sa Tabernakulo ni an saimong mga aki, kun kamo nakainom nin arak o maisog na inomon; sa oras na gibohon nindo iyan, magagadan kamo. Saro ining pagsusundon na ootobon nindo sa gabos na henerasyon."
Leviticus,10,10,"Kaipuhan maaraman mo kun arin an banal saka an ordinaryo, an maati asin an malinig."
Leviticus,10,11,Kaipuhan tukdoan mo an gabos na tawo nin Israel kan mga ipinagboboot ko saimo sa paagi ni Moises.”
Leviticus,10,12,"Dangan sinabihan ni Moises si Aaron saka an duwang natatadang aking lalaki kaini na si Eleazar asin si Itamar, “Kuahon nindo an natadang pagkakan na idinolot sa Kagurangnan asin gumibo kamo nin tinapay na mayo nin lebadura dangan kakanon nindo sa may altar, huli ta iyan orog kabanal."
Leviticus,10,13,"Kakakanon nindo iyan sa sarong banal na lugar, huli ta iyo iyan an kahirasan nindo asin kan saindong mga aki hale sa idinolot sa Kagurangnan . Iyo iyan an ipinagboot sako nin Kagurangnan ."
Leviticus,10,14,"Alagad an daghan saka an bitis na itinaas sa Kagurangnan bilang espesyal na regalo asin kahirasan para sa mga padi pwede nindong kakanon asin kan saindong mga pamilya maski saen na malinig na lugar. An mga dolot na iyan itinao saindo asin sa mga aki nindo bilang kahirasan, hale sa mga dolot para sa katoninongan kan mga Israelita."
Leviticus,10,15,"Dadarahon ninda an toong hurihan na bitis kan hayop asin an daghan sa panahon na idinodolot an taba bilang dolot na pagkakan sa Kagurangnan . An mga kabtang na ini kan hayop iyo an kahirasan nindo saka kan saindong mga aki sagkod sa maabot na panahon, siring sa pagboot nin Kagurangnan .”"
Leviticus,10,16,"Naghapot si Moises manongod sa kanding na dolot para sa kasalan asin naisihan niya na tinutong na idto. Naanggot siyang marahay ki Eleazar saka ki Itamar. Hinapot niya sinda,"
Leviticus,10,17,“Tadaw ta dai nindo kinakan sa sarong banal na lugar an dolot para sa kasalan? Orog iyan kabanal asin itinao na saindo nin Kagurangnan tanganing mahale an kasalan kan mga tawo.
Leviticus,10,18,"Kinakan kutana nindo iyan sa laog kan Tabernakulo, nin huli ta dai man ilinaog duman an dugo kan hayop, siring sa ipinagboot ko.”"
Leviticus,10,19,"Nagsimbag si Aaron, “Nagdarara an mga tawo sa Kagurangnan kan saindang dolot para sa saindang kasalan asin tinutong na atang, alagad nangyari pa giraray sako an mga makangirhat na bagay na ini. Kun nagkakan ako kan dolot para sa kasalan, mawiwilihan daw ako nin Kagurangnan ?”"
Leviticus,10,20,"Kan madangog ini ni Moises, dai na siya naggirong."
Leviticus,11,1,Itinao nin Kagurangnan ki Moises saka ki Aaron an minasunod na pagsusundon
Leviticus,11,2,kan mga Israelita. Pwede nindong kakanon an arin man na hayop na nag-eerok sa daga
Leviticus,11,3,na baak an mga kuku asin minasapa kan saindang pagkakan.
Leviticus,11,4,Alagad dai nindo pwedeng kakanon an mga minasunod:
Leviticus,11,5,"an kamelyo, an liebre, asin an kuneho. Ibilang nindo an mga iyan na maating hayop;"
Leviticus,11,6,minasapa sinda kan saindang pagkakan alagad bakong baak an saindang mga kuku.
Leviticus,11,7,Dai kamo magkakan nin orig. Ibilang nindo iyan sa mga maating hayop; baak an mga kuku kaiyan alagad dai minasapa kan saiyang pagkakan.
Leviticus,11,8,"Dai kamo magkakan kan karne o magduta sa gadan na hawak kan mga iyan, huli ta maati an mga iyan."
Leviticus,11,9,"Sa mga nasa katubigan, pwede nindong kakanon an mga sira na igwa nin parikpik saka kiskis;"
Leviticus,11,10,"alagad an mayo nin parikpik saka kiskis, dai nindo pwedeng kakanon."
Leviticus,11,11,"Ibilang nindong maati an mga iyan. Dai kamo magkakan, kan mga sirang iyan o magduta sa gadan na sira."
Leviticus,11,12,Dai nanggad kamo magkakan kan arin man na nag-eerok sa tubig na mayo nin parikpik saka kiskis.
Leviticus,11,13,"Iyo ini an dai nindo pwedeng kakanon: an agila, an bwitre, an agilang dagat;"
Leviticus,11,14,"an asor, an gabos na klase nin halkon,"
Leviticus,11,15,"an gabos na klase nin uwak,"
Leviticus,11,16,"an abestro, an pangbangging lawin, an gabiota sagkod an gabos na klase nin lawin,"
Leviticus,11,17,"an kuwaw, an somormuho, an mampak,"
Leviticus,11,18,"an ganso, an pelikano,"
Leviticus,11,19,"an gabos na klase nin talaod, an abudilya asin an paniki."
Leviticus,11,20,"An mga insekto na igwa nin pakpak gabos maati,"
Leviticus,11,21,pwera kan mga insektong naglulukso.
Leviticus,11,22,"Pwede nindong kakanon an manlaen-laen na klase nin doron, an oregol saka an lukton."
Leviticus,11,23,"Alagad dai kamo magkakan kan ibang insekto na may pakpak asin may apat na bitis, huli ta maati an mga iyan."
Leviticus,11,24,"An siisay man na makadotdot kan bangkay kan minasunod na mga hayop,"
Leviticus,11,25,magigin maati sagkod na magbanggi:
Leviticus,11,26,"an gabos na hayop na may kuku na bakong baak asin dai minasapa kan saindang pagkakan, sagkod an gabos na hayop na apat an bitis."
Leviticus,11,27,"An siisay man na magdara kan saindang bangkay kaipuhan maglaba kan saiyang gubing,"
Leviticus,11,28,alagad magigin maati man giraray siya sagkod magbanggi.
Leviticus,11,29,Ibilang man nindo na maati an mga ini:
Leviticus,11,30,"an kino, an tabili, an tuko, an ogot, asin an tagaw."
Leviticus,11,31,"Maati an mga ini, asin an siisay man na makadotdot kan bangkay kan mga ini magigin maati sagkod magbanggi."
Leviticus,11,32,"An arin man na mahulogan kan saindang bangkay magigin maati, kahoy man o tela, anit o sako, o anoman na kagamitan. Kaipuhan ibuntog iyan sa tubig alagad magigin maati man giraray iyan sagkod magbanggi."
Leviticus,11,33,"Kun an gadan na hayop mahulog sa laog nin sarong koron, magigin maati an gabos na yaon sa laog kaiyan, asin kaipuhan pasaon an koron."
Leviticus,11,34,"An ano man na pagkakan sa laog kan koron na pwedeng kakanon alagad naulaan kan tubig na hale sa maating koron, magigin maati man; an ano man na pwedeng inomon sa laog kan maating koron, magigin maati man."
Leviticus,11,35,"Magigin maati an ano man na mahulogan kan bangkay kan mga hayop na iyan; pogon man o kalan, dapat na pasaon;"
Leviticus,11,36,alagad an sarong burabod o an sarong tangke nin tubig magdadanay na malinig. An ibang bagay na makaduta sa saindang bangkay magigin maati.
Leviticus,11,37,"Kun an saro sainda mahulog sa banhi na itatanom, an banhi dai magigin maati."
Leviticus,11,38,"Alagad kun an banhi ibinugtak na sa tubig dangan mahulogan kan saro sainda, an banhi magigin maati."
Leviticus,11,39,"Kun magadan an arin man na hayop na pwedeng kakanon, an siisay man na makadotdot kaiyan magigin maati sagkod magbanggi."
Leviticus,11,40,"An siisay man na magkakan kan arin man na kabtang kan gadan na hayop, kaipuhan maglaba kan saiyang gubing, alagad magigin maati pa giraray siya sagkod magbanggi. An siisay man na magdara kan bangkay kaiyan, kaipuhan na maglaba kan saiyang gubing, alagad magigin maati man giraray sagkod magbanggi."
Leviticus,11,41,"Dai kamo magkakan kan arin man na saradit na hayop sa daga,"
Leviticus,11,42,"nagkakamang man o naglalakaw sa paagi nin apat o dakul na bitis, huli ta maati an mga iyan."
Leviticus,11,43,Hare kamo pagkakan kan arin man kaiyan tanganing dai man kamo magin maati.
Leviticus,11,44,Ako an Kagurangnan na saindong Dios; kaipuhan na kamo magin banal huli ta ako banal.
Leviticus,11,45,"Ako an Kagurangnan na nagluwas saindo sa daga nin Egipto tanganing ako an magin Dios nindo. Kaya magin banal kamo, huli ta ako banal."
Leviticus,11,46,"Iyo ini an pagsusundon manongod sa mga hayop saka mga gamgam, manongod sa gabos na nabubuhay sa tubig asin sa gabos na naghihiro sa ibabaw nin daga."
Leviticus,11,47,"Magin maingat kamo sa pagmidbid kun arin an malinig asin an maati, kun arin sa mga nabubuhay na hayop an pwedeng kakanon asin an mga dai pwedeng kakanon."
Leviticus,12,1,Itinao nin Kagurangnan ki Moises an minasunod na pagsusundon
Leviticus,12,2,"para sa mga Israelita. Pakatapos na mangaki nin sarong lalaki an sarong babae, magigin maati siya sa laog nin pitong aldaw, siring na siya maati sa mga aldaw nin saiyang pagregla."
Leviticus,12,3,"Sa ikawalong aldaw, kaipuhan sirkomsisyonon an aki."
Leviticus,12,4,"Dangan mabilang siya nin treynta y tres pang aldaw bago siya magin malinig, huli ta inawasan siya nin dugo. Kaipuhan dai siya magdotdot kan arin man na bagay na banal; dai man siya dapat maglaog sa Tabernakulo sa mga aldaw na iyan sagkod na dai pa natatapos an saiyang paglinig."
Leviticus,12,5,"Pakatapos na an sarong babae mangaki nin sarong babae, magigin maati siya sa laog nin katorseng aldaw, siring na siya maati sa mga aldaw nin saiyang pagregla. Mabilang pa siya nin sesenta y seis na aldaw pakatapos kaiyan, bago siya magin malinig, huli ta inawasan siya nin dugo."
Leviticus,12,6,"Kun tapos na an panahon kan saiyang paglinig, magin iyan para sa saiyang aking lalaki o babae, madara siya sa padi duman sa pintoan kan Tabernakulo nin sarong karnero na sarong taon an edad para sa tinutong na atang, asin sarong salampati o agbaan para sa dolot para sa kasalan."
Leviticus,12,7,"Dadarahon kan padi sa Kagurangnan an saiyang dolot, asin gigibohon an seremonya sa paghale kan saiyang pagkanimaati dangan siya magigin malinig. Iyo ini an gigibohon nin sarong babae pakatapos niyang mangaki."
Leviticus,12,8,"Kun dai niya kayang magdolot nin sarong karnero, madara siya nin duwang salampati o duwang agbaan, an saro para sa tinutong na atang, asin an saro para sa dolot para sa kasalan; gigibohon kan padi an seremonya sa paghale kan saiyang pagkanimaati dangan siya magigin malinig."
Leviticus,13,1,Itinao nin Kagurangnan ki Moises saka ki Aaron an mga pagsusundon na ini.
Leviticus,13,2,"Kun an sarong tawo igwa nin gatok sa saiyang kublit o pigsa o ano man na sangaw na pwedeng magin nakakatakot na helang sa kublit, dadarahon siya ki Aaron o sa saiyang mga pading aki."
Leviticus,13,3,"Sisiyasaton kan padi an gatok asin kun puminuti an barahibo na yaon sa kublit na may gatok, saka kun an gatok mas hararom ki sa palibot na kublit, iyan sarong nakakatakot na helang sa kublit; ipapahayag kan padi na siya maati."
Leviticus,13,4,"Alagad kun maputi an kublit na may gatok asin iyan bako man hararom ki sa palibot na kublit, saka dai man nagputi an mga barahibo, lalaenon siya kan padi sa laog nin pitong aldaw."
Leviticus,13,5,"Sa ikapitong aldaw, hihilingon siya giraray kan padi; kun mahiling kaini na daing pagbabago an gatok asin dai man naglakop, lalaenon siya kan padi sa laog nin pito pang aldaw."
Leviticus,13,6,"Dangan sa ikapitong aldaw, hihilingon siya giraray kan padi; kun nagkupos na an gatok asin dai man naglakop, ibibilang na siyang malinig, iyan saro man sanang ordinaryong gatok. Lalabahan kan tawong idto an saiyang gubing asin siya magigin malinig."
Leviticus,13,7,"Alagad kun naglakop an gatok, pakahilinga saiya kan padi asin pakapahayag kaini na malinig na siya, kaipuhan magpahiling siya giraray sa padi."
Leviticus,13,8,"Hihilingon siya giraray kan padi asin kun naglakop an gatok, ipapahayag kan padi na siya maati; iyan sarong nakakatakot na helang sa kublit."
Leviticus,13,9,"An siisay man na igwa nin nakakatakot na helang sa kublit, dadarahon sa padi"
Leviticus,13,10,"na iyo an mahiling saiya. Kun igwa nin puting gatok sa saiyang kublit na nagpaputi kan mga barahibo diyan asin pano nin nana,"
Leviticus,13,11,iyan sarong haloy nang nakakatakot na helang sa kublit. Ibibilang siya kan padi na tawong maati. Dai na kaipuhan laenon pa siya huli ta totoong maati siya.
Leviticus,13,12,"Kun an helang sa kublit nakalakop na sa bilog na hawak magpoon sa payo sagkod sa bitis,"
Leviticus,13,13,"hihilingon man siya giraray kan padi. Kun mahiling na nakalakop na sa bilog na hawak an helang sa kublit, ipapahayag kan padi na malinig na an lalaki; kun nagputi na an bilog niyang kublit, malinig na siya."
Leviticus,13,14,"Alagad kun magkaigwa siya nin lugad, siya maati."
Leviticus,13,15,"Hihilingon siya giraray kan padi asin kun an mahiling kaini sarong naglugad na gatok, ipapahayag kan padi na siya maati. An sarong naglugad na gatok sarong nakakatakot na helang sa kublit, asin maati an tawong igwa kaiyan."
Leviticus,13,16,"Alagad kun nagpila na an gatok asin magputi giraray, maduman an tawong iyan sa padi."
Leviticus,13,17,"Hihilingon siya kan padi, asin kun puminuti an gatok, malinig na siya dangan ipapahayag iyan kan padi."
Leviticus,13,18,"Kun an pigsa nin sarong lalaki narahay,"
Leviticus,13,19,"asin duman sa pinigsahan may magtungang gatok na namuti o namula, kaipuhan magduman siya sa padi"
Leviticus,13,20,"na iyo an mahiling saiya. Kun an lugar na ginatokan mas hararom ki sa palibot na kublit, asin an mga barahibo duman nagputi, ibibilang siya kan padi na tawong maati. Iyan sarong nakakatakot na helang sa kublit na nagpoon sa pigsa."
Leviticus,13,21,"Alagad kun dai nagputi an mga barahibo sa pigsa kundi mapusaw sana an kolor, lalaenon siya kan padi sa laog nin pitong aldaw."
Leviticus,13,22,"Kun maglakop an pigsa, ibibilang siya kan padi na tawong maati, asin igwa nin helang sa kublit."
Leviticus,13,23,"Alagad kun dai man maglakop an gatok, iyan an pinilaan kan pigsa, asin ibibilang siya kan padi na tawong malinig."
Leviticus,13,24,"Dapit sa tawong napaso, kun an napasoan nagin lugad na namuti o namula,"
Leviticus,13,25,"kaipuhan hilingon siya kan padi. Kun nagputi an mga barahibo sa lugad, asin kun an lugar na naglugad mas hararom ki sa palibot na kublit, iyan sarong nakakatakot na helang sa kublit na nagpoon sa paso. Kaya ipapahayag kan padi na siya maati."
Leviticus,13,26,"Alagad kun an mga barahibo duman dai man nagputi asin an lugar na naglugad dai man naghararom ki sa palibot na kublit kundi mapusaw sana an kolor, lalaenon siya kan padi sa laog nin pitong aldaw."
Leviticus,13,27,"Hihilingon siya giraray kan padi sa ikapitong aldaw asin kun naglakop an lugad, iyan sarong nakakatakot na helang sa kublit, asin ipapahayag kan padi na siya maati."
Leviticus,13,28,"Alagad kun dai man nagliwat o naglakop an lugad kundi mapusaw sana an kolor, iyan bakong nakakatakot na helang sa kublit. Ipapahayag kan padi na siya malinig huli ta pinilaan man sana idto kan pagkapaso."
Leviticus,13,29,"Kun an sarong lalaki o babae igwa nin gatok sa payo o sa kuko,"
Leviticus,13,30,"kaipuhan hilingon iyan kan padi. Kun an gatok mas hararom ki sa kublit sa palibot dangan nagin bulaw an kolor kan mga buhok asin naghimpis, iyan sarong nakakatakot na helang sa kublit, asin ipapahayag kan padi na siya maati."
Leviticus,13,31,"Kun mahiling kan padi na bako man hararom an gatok ki sa palibot na kublit, alagad mayo pa nin maitom na buhok, lalaenon siya kan padi sa laog nin pitong aldaw."
Leviticus,13,32,"Hihilingon giraray kan padi sa ikapitong aldaw an gatok asin kun dai man iyan naglakop asin mayo man nin mga bulaw na buhok saka bako man mas hararom ki sa kublit sa palibot,"
Leviticus,13,33,aarison kan tawong idto an buhok sa palibot kan gatok. Dangan lalaenon siya kan padi sa laog nin pito pang aldaw.
Leviticus,13,34,"Sa ikapitong aldaw, hihilingon giraray kan padi an gatok asin kun iyan dai man naglakop o naghararom, ipapahayag siyang malinig na. Lalabahan kan tawong idto an saiyang gubing asin siya magigin malinig."
Leviticus,13,35,"Alagad kun naglakop an lugad pakatapos na ipahayag kan padi na malinig na siya,"
Leviticus,13,36,"hihilingon giraray siya kan padi. Kun naglakop mananggad an gatok, dai na kaipuhan na maghanap pa an padi nin bulaw na buhok; an tawong iyan totoong maati."
Leviticus,13,37,"Alagad kun sa paghona kan padi dai man naglakop an gatok, asin nagtatalubo na an mga maitom na buhok, nagrarahay na an gatok asin ipapahayag kan padi na siya malinig na."
Leviticus,13,38,"Kun an sarong lalaki o babae igwa nin mga mapuputing putak-putak sa saiyang kublit,"
Leviticus,13,39,"hihilingon siya kan padi. Kun an mga putak-putak bako man maputi nin marahay, mga panaw sana iyan; malinig an tawong iyan."
Leviticus,13,40,"Kun an sarong lalaki mawaraan nin buhok sa saiyang payo o sa saiyang angog,"
Leviticus,13,41,"kalbo siya o angas, alagad malinig."
Leviticus,13,42,"Alagad kun igwang gatok na namumula o namumuti na maglataw sa saiyang payo o angog, iyan sarong nakakatakot na helang sa kublit."
Leviticus,13,43,"Hihilingon siya kan padi asin kun igwang namumula o namumuting gatok sa saiyang payo o angog,"
Leviticus,13,44,ipapahayag kan padi na siya maati huli kan nakakatakot na helang sa kublit sa saiyang payo.
Leviticus,13,45,"An sarong tawong igwa nin nakakatakot na helang sa kublit kaipuhan magsulot nin girising gubing, dai magsukray, magtahob kan saiyang lalawogon asin magkurahaw nin “Maati, maati!”"
Leviticus,13,46,"Sagkod na igwa siya kan helang na iyan, siya maati asin kaipuhan na mag-erok siya sa luwas kan kampo."
Leviticus,13,47,"Kun igwang alamag sa gubing na lana o lino,"
Leviticus,13,48,"o telang lana o lino, o kun an alamag yaon sa anit o sa ano man na gibo sa anit,"
Leviticus,13,49,"kun iyan nagbeberde o nagpupula, alamag iyan na madaling maglakop asin dapat na ipahiling sa padi."
Leviticus,13,50,"Pakatapos na mahiling iyan kan padi, lalaenon sa laog nin pitong aldaw an bagay na igwa kaiyan."
Leviticus,13,51,"Sa ikapitong aldaw, hihilingon niya giraray iyan, asin kun luminakop an alamag, an bagay na nakakapotan kaiyan maati."
Leviticus,13,52,Kaya susuloon niya an gubing o anit huli ta iyan alamag na madaling maglakop na dapat suloon.
Leviticus,13,53,"Alagad kun mahiling kan padi na dai man naglakop sa nakakapotan an alamag,"
Leviticus,13,54,papalabahan niya an nakakapotan kaiyan asin lalaenon giraray sa laog nin pito pang aldaw.
Leviticus,13,55,"Dangan hihilingon niya iyan, asin kun dai man nagliwat an kolor kan alamag maski dai iyan naglakop, maati man giraray an bagay na nakakapotan, sa atubangan man o sa likod, asin kaipuhan na suloon."
Leviticus,13,56,"Alagad kun sa masunod na paghiling kan padi, nagliwat na an kolor kan alamag sa gubing o sa anit, guguntingon niya iyan."
Leviticus,13,57,"Kun magtunga giraray sa gubing o sa anit an alamag, nagpoon na naman sa paglakop iyan, kaya dapat na suloon na an bagay na nakakapotan."
Leviticus,13,58,"Kun linabahan niya an gamit asin nawara an alamag, kaipuhan labahan niya iyan giraray tanganing magin malinig."
Leviticus,13,59,"Iyo ini an pagsusundon manongod sa alamag na yaon sa gubing na lana o lino, o sa telang lana o lino o sa ano man na gibo sa anit."
Leviticus,14,1,Itinao nin Kagurangnan ki Moises
Leviticus,14,2,"an minasunod na pagsusundon manongod sa paglinig nin tawong narahay sa saiyang nakakatakot na helang sa kublit. Sa aldaw na ipapahayag na an sarong tawong narahay sa saiyang helang sa kublit, dadarahon siya sa padi"
Leviticus,14,3,"na madara saiya sa luwas kan kampo tanganing hilingon siya. Kun marahay na an helang,"
Leviticus,14,4,"pagbobotan kan padi an mga tawo na magdara nin duwang buhay saka malinig na gamgam, sarong sadit na pedaso nin kahoy na sedro, sarong pulang pisi asin sarong sanga kan isopo para sa tawong lilinigan."
Leviticus,14,5,Dangan ipapagadan kan padi an saro sa duwang gamgam sa tangod kan sarong dalipay na mangko na igwa nin tubig na hale sa burabod.
Leviticus,14,6,"Pakatapos, kukuahon niya an ikaduwang gamgam asin ibubuntog sa dugo kan ginadan na gamgam, kaiba an pedaso nin kahoy na sedro, an pulang pisi asin an isopo."
Leviticus,14,7,"Dangan pitong beses niyang wiwirikan kan dugo an tawong lilinigan kan helang sa kublit, asin ipapahayag niyang malinig na ini. Pakatapos, papalayogon niya sa kaawagan an buhay na gamgam."
Leviticus,14,8,"Lalabahan kan tawong nalinigan an saiyang gubing, aarison an gabos niyang buhok asin makarigos siya. Dangan magigin malinig na siya. Pwede na siyang maglaog sa kampo alagad kaipuhan sa luwas pa kan saiyang tolda siya mag-erok sa laog nin pitong aldaw."
Leviticus,14,9,"Sa ikapitong aldaw, aarison niya giraray an saiyang buhok sa payo, an saiyang barabas, an saiyang kiray asin an gabos na buhok na yaon sa saiyang hawak. Lalabahan niya an saiyang gubing saka makarigos dangan magigin malinig na siya."
Leviticus,14,10,"Sa ikawalong aldaw, madara siya nin duwang lalaki saka sarong babaeng kordero na manangtaon pa sana asin mayo nin kaninan; tolong kilong arina na sinalakan nin lana nin oliba asin ikatolong parte kan sarong litro nin lana nin oliba."
Leviticus,14,11,"Siya saka an saiyang mga dolot dadarahon kan padi duman sa pintoan kan Tabernakulo, sa atubang nin Kagurangnan ."
Leviticus,14,12,"Dangan kukuahon kan padi an sarong lalaking kordero asin kaiba kan ikatolong parte kan sarong litro nin lana nin oliba, iiitaas niya iyan sa Kagurangnan bilang sarong dolot na kabayadan. Idodolot niya iyan sa Kagurangnan bilang sarong espesyal na regalo para sa padi."
Leviticus,14,13,"Bubunoon niya an kordero duman sa pinagbubunoan kan mga hayop na idodolot bilang dolot para sa kasalan asin kan tinutong na atang. Gigibohon niya ini huli ta an dolot nin kabayadan sadiri kan padi asin orog kabanal, arog kan dolot para sa kasalan."
Leviticus,14,14,"Makua an padi nin kadikit na dugo kan kordero dangan lalahidan niya kaini an hikawan kan toong talinga kan linilinigan, an tanggurangan kan too niyang kamot, saka an tanggurangan kan too niyang bitis."
Leviticus,14,15,"Makua man an padi nin kadikit kan lana nin oliba asin iuula niya iyan sa saiyang walang palad,"
Leviticus,14,16,dangan idodotdot niya digdi an muro kan too niyang kamot asin pitong beses siyang mawirik kaiyan sa atubang nin Kagurangnan .
Leviticus,14,17,"Pakatapos, makua siya nin kadikit na lana sa saiyang palad saka kadikit na dugo kan kordero, dangan ilalahid niya an mga ini sa hikawan kan toong talinga kan linilinigan, sa tanggurangan kan too niyang kamot asin sa tanggurangan kan too niyang bitis."
Leviticus,14,18,"An matada kan lana na yaon sa saiyang palad, ilalahid niya sa payo kan tawong linilinigan. Sa paaging ini gigibohon kan padi an seremonya nin paglinig."
Leviticus,14,19,"Dangan idodolot kan padi an dolot para sa kasalan asin gigibohon niya an seremonya nin paglinig. Pakatapos, bubunoon niya an hayop para sa tinutong na atang;"
Leviticus,14,20,"idodolot niya iyan duman sa altar kaiba an dolot na pagkakan. Sa paaging ini gigibohon kan padi an seremonya nin paglinig, asin magigin malinig na an tawong iyan."
Leviticus,14,21,"Kun dukha an tawong iyan asin dai makakatao kan tamang dolot, madara sana siya nin sarong lalaking kordero para sa paglinig saiya bilang dolot nin kabayadan, na iiitaas sa Kagurangnan bilang sarong espesyal na regalo para sa padi. Madara man siya nin saro sanang kilo nin arina na sinalakan nin lana nin oliba para sa dolot na pagkakan asin ikatolong parte nin sarong litro kan lana nin oliba."
Leviticus,14,22,"Madara man siya nin duwang salampati o duwang agbaan, an saro para sa dolot para sa kasalan dangan an saro para sa tinutong na atang."
Leviticus,14,23,"Sa ikawalong aldaw kan paglinig saiya, dadarahon niya an mga iyan sa padi duman sa pintoan kan Tabernakulo."
Leviticus,14,24,Kukuahon kan padi sa saiya an kordero saka an lana nin oliba dangan iiitaas an mga iyan sa Kagurangnan bilang sarong espesyal na regalo para sa padi.
Leviticus,14,25,"Bubunoon niya an kordero asin makua siya nin kadikit na dugo na saiyang ilalahid sa hikawan kan toong talinga kan linilinigan, sa tanggurangan kan too niyang kamot, asin sa tanggurangan kan too niyang bitis."
Leviticus,14,26,Iuula kan padi an ibang lana sa saiyang walang palad
Leviticus,14,27,dangan idodotdot niya digdi an muro kan too niyang kamot asin pitong beses siyang mawirik kaiyan sa atubang nin Kagurangnan .
Leviticus,14,28,"Pakatapos, makua siya nin kadikit na lana sa saiyang palad, dangan ilalahid niya sa mga lugar na linahidan kan dugo: sa hikawan kan toong talinga kan linilinigan, sa tanggurangan kan too niyang kamot, asin sa tanggurangan kan too niyang bitis."
Leviticus,14,29,An matatada kan lana na yaon sa saiyang palad ilalahid niya sa payo kan tawong linilinigan. Sa paaging ini gigibohon kan padi an seremonya nin paglinig.
Leviticus,14,30,"Pakatapos, idodolot niya an saro kan mga salampati o agbaan"
Leviticus,14,31,bilang dolot para sa kasalan asin an ikaduwa bilang tinutong na atang kaiba an dolot na pagkakan. Sa paaging ini gigibohon kan padi an seremonya nin paglinig.
Leviticus,14,32,Iyo ini an pagsusundon para sa tawong igwa nin nakakatakot na helang sa kublit na dai makakatao kan tamang dolot na kaipuhan para sa paglinig saiya.
Leviticus,14,33,Itinao nin Kagurangnan ki Moises saka ki Aaron
Leviticus,14,34,"an minasunod na pagsusundon manongod sa mga harong na naolakitan kan naglalakop na alamag. (An mga ini susunodon kan banwaan nin Israel pakalaog ninda sa Canaan, an daga na itatao sainda nin Kagurangnan bilang saindang pagsadiri)."
Leviticus,14,35,"An siisay man na makakua nin alamag sa saiyang harong, kaipuhan na magduman asin magsabi sa padi."
Leviticus,14,36,"Magboboot an padi na haleon an gabos na yaon sa laog kan harong bago siya magduman tanganing hilingon an alamag. Kun dai, an gabos na yaon duman saiyang ipapahayag na maati. Dangan maduman siya sa harong"
Leviticus,14,37,"asin hihilingon an alamag. Kun an mga lanob kan harong igwa nin mga berde o pulang putak-putak na sa paghiling garong kinakakan an lanob,"
Leviticus,14,38,babayaan kan padi an harong asin seserahan sa laog nin pitong aldaw.
Leviticus,14,39,"Sa ikapitong aldaw, mabalik an padi dangan hihilingon giraray an alamag. Kun naglakop iyan sa mga lanob,"
Leviticus,14,40,ipagboboot niya na haleon an mga gapong nakakapotan kan alamag asin itapok sa sarong maating lugar sa luwas kan syudad.
Leviticus,14,41,"Ipagboboot niya na karosan an gabos na lanob sa laog kan harong, asin an gabos na kinaros ipapatapok niya duman sa maating lugar sa luwas kan syudad."
Leviticus,14,42,"Dangan riribayan ninda nin ibang gapo an mga gapong hinarale, asin papalitadahon giraray ninda an mga lanob na kinarosan."
Leviticus,14,43,"Kun maglataw giraray an alamag sa laog kan harong pakatapos na haraleon an mga gapong nakapotan asin pakatapos na karosan an bilog na laog kan harong dangan mabagohan an palitada,"
Leviticus,14,44,"maduman an padi asin hihilingon iyan. Kun naglakop sa harong an alamag, maati an harong;"
Leviticus,14,45,kaipuhan na gabaon iyan. An mga gapo saka an mga kahoy asin an mga palitada dapat na darahon sa sarong lugar na maati sa luwas kan syudad.
Leviticus,14,46,"An siisay man na maglaog sa harong mantang ini serado, magigin maati sagkod magbanggi."
Leviticus,14,47,An siisay man na magkatorog o magkakan sa harong na iyan kaipuhan na maglaba kan saiyang gubing.
Leviticus,14,48,"Kun sa masunod na paghiling kan padi, pakatapos na palitadahon an harong, dai na nagtunga an alamag, ipapahayag kan padi na malinig na an harong huli ta nahale na an gabos na alamag."
Leviticus,14,49,"Tanganing malinigan an harong, kaipuhan magkua siya nin duwang sadit na gamgam, sarong sadit na pedaso nin kahoy na sedro, sarong mapulang pisi asin sarong sanga kan isopo."
Leviticus,14,50,Dangan gagadanon niya an saro sa duwang gamgam sa tangod nin sarong dalipay na mangko na igwa nin tubig na hale sa burabod.
Leviticus,14,51,"Pakatapos, kukuahon niya an sedro, an isopo saka an mapulang pisi, patin an buhay na gamgam; ibubuntog niya an mga iyan sa dugo kan ginadan na gamgam asin sa tubig. Dangan pitong beses niyang wiwirikan kaini an harong."
Leviticus,14,52,"Sa paaging ini lilinigan niya an harong huli sa dugo kan gamgam, sa tubig, sa buhay na gamgam, sa kahoy na sedro, sa isopo asin sa mapulang pisi."
Leviticus,14,53,"Pakatapos, papalayogon niya an buhay na gamgam sa kaawagan, sa luwas kan syudad. Sa paaging ini gigibohon kan padi an seremonya nin paglinig para sa harong, asin magigin malinig na iyan."
Leviticus,14,54,"An mga ini iyo an pagsusundon manongod sa nakakatakot na helang sa kublit,"
Leviticus,14,55,"manongod sa mga gatok,"
Leviticus,14,56,sa mga pigsa asin sa mga alamag.
Leviticus,14,57,An mga ini an magtatao nin liwanag kun an sarong bagay maati o malinig.
Leviticus,15,1,Itinao nin Kagurangnan ki Moises saka ki Aaron an minasunod na pagsusundon
Leviticus,15,2,"para sa mga Israelita. Sa panahon na may magluwas sa kinabuhay nin sarong lalaki na may helang na turo, an nagluwas maati."
Leviticus,15,3,"Iyo ini an pagsusundon manongod kan saiyang pagkanimaati huli kan pagluwasi saiya: padagos man na nagtuturo o nasulat an saiyang kinabuhay, iyan sarong kaatian saiya."
Leviticus,15,4,"An arin man na higdaan na saiyang tukawan o higdaan, magigin maati."
Leviticus,15,5,An siisay man na makaduta sa higdaan
Leviticus,15,6,"o makatukaw sa arin man na tinukawan kan lalaking may helang na turo, kaipuhan na maglaba kan saiyang gubing saka magkarigos, asin siya magigin maati sagkod magbanggi."
Leviticus,15,7,"An siisay man na makaduta sa lalaking may helang na turo, kaipuhan na maglaba kan saiyang gubing saka magkarigos, asin siya magigin maati sagkod magbanggi."
Leviticus,15,8,"An siisay man na malutaban kan lalaking may helang na turo, kaipuhan na maglaba kan saiyang gubing asin magkarigos, asin siya magigin maati sagkod magbanggi."
Leviticus,15,9,"An arin man na kamadero na tinukawan kan lalaking may helang na iyan, magigin maati."
Leviticus,15,10,"An siisay man na makaduta sa arin man na tinukawan kan lalaki, magigin maati sagkod magbanggi. An siisay man na magdara kan arin man na tinukawan kan lalaki, kaipuhan na maglaba kan saiyang gubing saka magkarigos, asin siya magigin maati sagkod magbanggi."
Leviticus,15,11,"An siisay man na madutaan kan lalaking may helang na iyan na dai pa naghugas kan saiyang kamot, kaipuhan na maglaba kan saiyang gubing saka magkarigos, asin siya magigin maati sagkod magbanggi."
Leviticus,15,12,"An arin man na dalipay na laogan na madotdot kan lalaking iyan, kaipuhan na pasaon; an arin man na laogan na gibo sa kahoy na saiyang madotdot, kaipuhan na hugasan nin marahay."
Leviticus,15,13,"Kun narahay na an lalaking may helang na turo, mahalat siya nin pitong aldaw bago siya maglaba kan saiyang gubing saka magkarigos sa preskong tubig nin burabod, asin magigin malinig na siya."
Leviticus,15,14,"Sa ikawalong aldaw, madara siya nin duwang salampati o duwang agbaan sa pintoan kan Tabernakulo dangan itatao niya an mga gamgam sa padi."
Leviticus,15,15,An saro kaiyan idodolot kan padi bilang dolot para sa kasalan asin an saro bilang tinutong na atang. Sa paaging iyan gigibohon kan padi an seremonya nin paglinig para sa nasabing lalaki.
Leviticus,15,16,"Kun an sarong lalaki linuwasan kan sadiring banhi, kaipuhan mangarigos siya, asin magigin maati siya sagkod magbanggi."
Leviticus,15,17,"Kaipuhan na labahan an arin man na mabugtakan kan nagluwas na banhi, tela man o anit, asin iyan magigin maati sagkod magbanggi."
Leviticus,15,18,"Pakatapos na magdorog an sarong lalaki asin an sarong babae, kaipuhan na magkarigos sindang duwa, asin sinda magigin maati sagkod magbanggi."
Leviticus,15,19,"Kun an sarong babae abotan nin regla, magigin maati siya sa laog nin pitong aldaw, asin an siisay man na makaduta saiya magigin maati man sagkod magbanggi."
Leviticus,15,20,An ano man na saiyang matukawan o mahigdaan sa panahon na iyan magigin maati man.
Leviticus,15,21,"An siisay man na makadotdot kan saiyang higdaan o kan ano man na saiyang tinukawan,"
Leviticus,15,22,"kaipuhan na maglaba kan saiyang gubing saka magkarigos,"
Leviticus,15,23,asin siya magigin maati sagkod magbanggi.
Leviticus,15,24,"Kun dinorogan nin sarong lalaki an babaeng nareregla, naolakitan siya kan pagkanimaati kan babae, asin sa laog nin pitong aldaw, siya magigin maati; magigin maati an arin man na higdaan na gamiton kan lalaki."
Leviticus,15,25,"Kun sa luwas kan mga aldaw kan pagregla nin sarong babae, awasan siya nin dugo o kun suminobra sa aldaw an pag-awas saiya nin dugo, padagos siyang magigin maati sagkod na inaawasan pa siya, arog kan panahon na siya nareregla."
Leviticus,15,26,"An arin man na higdaan na saiyang gamiton o an ano man na saiyang tukawan sa panahon na iyan, magigin maati."
Leviticus,15,27,"Magigin maati an siisay man na makadotdot kan mga bagay na iyan, asin kaipuhan maglaba kan saiyang gubing asin magkarigos; siya magigin maati sagkod magbanggi."
Leviticus,15,28,"Kun tapos na an pag-awas kan dugo sa babae, mahalat pa siya nin pitong aldaw bago siya magigin malinig."
Leviticus,15,29,"Sa ikawalong aldaw, madara siya nin duwang salampati o agbaan sa pintoan kan Tabernakulo asin itatao niya an mga gamgam sa padi."
Leviticus,15,30,An saro kaiyan idodolot kan padi bilang dolot para sa kasalan asin an saro bilang tinutong na atang. Sa paaging ini gigibohon kan padi an seremonya nin paglinig para sa nasabing babae.
Leviticus,15,31,Tinaraman nin Kagurangnan si Moises na patanidan an mga Israelita manongod kan saindang kaatian ta tibaad magkagaradan sinda kun saindang maatian an Tabernakulo nin Kagurangnan na nasa tahaw kan kampo.
Leviticus,15,32,Iyo ini an mga pagsusundon manongod sa lalaking may helang na turo asin sa lalaking linuluwasan kan sadiring banhi;
Leviticus,15,33,manongod man sa babae na nasa panahon nin pagregla o sa lalaki na duminorog sa babaeng maati.
Leviticus,16,1,"Pakagadan kan duwang aking lalaki ni Aaron huli sa pagdolot ninda sa Kagurangnan nin bakong banal na kalayo,"
Leviticus,16,2,"tinaraman nin Kagurangnan si Moises, “Sabihan mo an saimong tugang na si Aaron na magduman sa likod kan panlipod na kurtina, sa Kabanal-banaleng Lugar, sa talaan na panahon sana, huli ta duman ako nagpapahiling sa panganoron, sa ibabaw kan takop kan Kaban nin Tipan. Kun dai siya magsunod, magagadan siya."
Leviticus,16,3,"Pwede siyang lumaog sa Kabanal-banaleng Lugar pakatapos niyang magdara nin sarong torilyong baka para sa dolot para sa kasalan, asin nin sarong lalaking karnero para sa tinutong na atang."
Leviticus,16,4,"Dangan itinao nin Kagurangnan an minasunod na pagsusundon. Bago maglaog si Aaron sa Kabanal-banaleng Lugar, kaipuhan magkarigos siya dangan magsulot kan mga gubing na sa padi: an linong abito asin sarwal, an habay saka an mitra."
Leviticus,16,5,"An komunidad nin Israel iyo an matao ki Aaron nin duwang lalaking kanding para sa dolot para sa kasalan, asin sarong lalaking karnero para sa tinutong na atang."
Leviticus,16,6,Madolot si Aaron nin sarong torong baka bilang dolot para sa saiyang kasalan asin para sa saiyang pamilya.
Leviticus,16,7,"Pakatapos, dadarahon niya an duwang kanding sa pintoan kan Tabernakulo"
Leviticus,16,8,"asin maripa siya duman huli sa paggamit nin duwang gapo na an saro may markang “para sa Kagurangnan ” asin an saro, “para ki Azazel.”"
Leviticus,16,9,Dangan idodolot niya bilang dolot para sa kasalan an kanding na para sa Kagurangnan .
Leviticus,16,10,"An kanding na para ki Azazel idodolot na buhay sa Kagurangnan , asin papalakawon pasiring ki Azazel sa desyerto, tanganing mahale an mga kasalan kan mga tawo."
Leviticus,16,11,Bubunoon ni Aaron an torong baka bilang dolot para sa saiyang kasalan asin para sa saiyang pamilya.
Leviticus,16,12,Makua siya nin insensaryo na pano nin baga na hale sa altar saka duwang gugom nin pinong insenso. Dadarahon niya ini duman sa Kabanal-banaleng Lugar
Leviticus,16,13,"dangan sa atubang nin Kagurangnan , ibubugtak niya sa baga an insenso tanganing tahoban kan aso kan insenso an takop kan Kaban nin Tipan, tanganing dai niya iyan mahiling asin dai siya magadan."
Leviticus,16,14,Makua siya kan dugo kan toro dangan sa paagi kan saiyang muro wiwirikan niya an atubangan kan takop asin pitong beses niyang wiwirikan an atubangan kan Kaban nin Tipan.
Leviticus,16,15,"Pakatapos, bubunoon niya an kanding na dolot para sa kasalan kan mga tawo; dadarahon niya an dugo kaini duman sa Kabanal-banaleng Lugar asin siring kan ginibo niya sa dugo kan toro, wiwirikan man niya kan dugo an takop asin an atubangan kan Kaban nin Tipan."
Leviticus,16,16,"Sa paaging ini, gigibohon niya an seremonya nin paglinig kan Kabanal-banaleng Lugar, hale sa pagkanimaati kan banwaan nin Israel saka sa saindang mga kasalan. Kaipuhan gibohon man niya an siring na paglinig sa Tabernakulo, huli ta yaon ini sa tahaw kan saindang kampo na maati."
Leviticus,16,17,"Magpoon na maglaog si Aaron sa Kabanal-banaleng Lugar tanganing gibohon an seremonya nin paglinig sagkod na siya magluwas, kaipuhan mayo nin siisay man sa laog kan Tabernakulo. Pakatapos na magibo niya an seremonya nin pagbayad nin kasalan para saiya asin sa saiyang pamilya patin para sa bilog na komunidad nin Israel,"
Leviticus,16,18,"maduman siya sa altar na pinagtututongan kan mga dolot asin lilinigan man niya iyan. Makua siya nin dikit na dugo kan toro asin dikit na dugo kan kanding, dangan lalahidan niya an mga sungay na yaon sa mga kanto kan altar."
Leviticus,16,19,"Sa paagi kan saiyang muro, pitong beses niyang wiwirikan nin dugo an altar. Sa paaging ini, lilinigan niya an altar sa mga kasalan kan mga Israelita asin papakabanalon niya an altar."
Leviticus,16,20,"Pakatapos ni Aaron kan seremonya nin paglinig kan Kabanal-banaleng Lugar, kan Tabernakulo saka kan altar, kukuahon niya an buhay na kanding na para ki Azazel. dangan idodolot sa Kagurangnan ."
Leviticus,16,21,"Iduduta niya an saiyang mga kamot sa ibabaw kan payo kan kanding dangan ikukumpisal niya an gabos na karatan kan banwaan nin Israel, an saindang mga kasalan asin kasombikalan. Sa paaging ini, ibinabalyo niya an gabos na karatan sa payo kan kanding. Pakatapos kaiyan, aalawon an kanding pasiring sa desyerto kan lalaking napili na mag-alaw kaiyan."
Leviticus,16,22,Dadarahon kan kanding an gabos nindang kasalan pasiring sa daga na mayo nin nag-eerok.
Leviticus,16,23,Dangan malaog si Aaron sa Tabernakulo; huhubaon niya an mga gubing na sa padi na isinulot niya bago siya naglaog sa Kabanal-banaleng Lugar asin iwawalat niya duman an mga gubing.
Leviticus,16,24,"Dangan makarigos siya sa sarong banal na lugar saka isusulot an sadiri niyang gubing bago siya magluwas. Pakatapos, idodolot na niya an tinutong na atang tanganing mahale an saiyang mga kasalan asin kan mga Israelita."
Leviticus,16,25,Tututongon niya sa altar an taba kan hayop na dolot para sa kasalan.
Leviticus,16,26,"An lalaking nag-alaw kan kanding pasiring ki Azazel sa desyerto, kaipuhan maglaba kan saiyang gubing asin magkarigos bago siya magbalik sa kampo."
Leviticus,16,27,"An toro asin an kanding na ginamit para sa dolot sa kasalan na kinuahan kan dugo na dinara sa Kabanal-banaleng Lugar, dadarahon sa luwas kan kampo dangan tututongon. Tututongon an anit, an laman, saka an bituka."
Leviticus,16,28,An matutong kan mga iyan kaipuhan maglaba kan saiyang gubing asin magkarigos bago magbalik sa kampo.
Leviticus,16,29,"An mga minasunod iyo an ootobon nindo sa gabos na panahon. Sa ikasampolong aldaw kan ikapitong bulan, an mga Israelita saka an mga dayuhan na nag-eerok sa kaibahan ninda kaipuhan na mag-ayuno asin dai magtrabaho."
Leviticus,16,30,Sa aldaw na iyan gigibohon an seremonya nin paglinig kan saindang kasalan tanganing magin malinig sinda.
Leviticus,16,31,An aldaw na iyan sarong sabbath para sainda; aldaw iyan nin pag-ayuno asin pagpahingalo. An mga pagsusundon na ini kaipuhan na kuyogon sa gabos na panahon.
Leviticus,16,32,"An Halangkaw na Padi na inordenan asin kinonsagra bilang pading kasalihid kan saiyang ama, iyo an magibo kan seremonya nin paglinig. Isusulot niya an mga gubing na sa padi"
Leviticus,16,33,"dangan gigibohon niya an seremonya nin paglinig kan Kabanal-banaleng Lugar, kan Tabernakulo, kan altar, kan mga padi, sagkod kan bilog na komunidad nin Israel."
Leviticus,16,34,An mga pagsusundon na ini kaipuhan na kuyogon sa gabos na panahon. Gigibohon an seremonyang ini sarong beses sa taon tanganing malinigan an mga Israelita kan saindang mga kasalan. Ginibo ni Moises an ipinagboot nin Kagurangnan .
Leviticus,17,1,Pinagbotan nin Kagurangnan si Moises
Leviticus,17,2,na itao ki Aaron asin sa saiyang mga aking lalaki patin sa bilog na banwaan nin Israel an minasunod na pagsusundon.
Leviticus,17,3,"Kun an sarong Israelita magbuno nin baka o karnero o kanding bilang atang sa Kagurangnan , alagad sa ibang lugar niya binuno asin bakong sa may pintoan kan Tabernakulo, nakalapas siya kan Togon."
Leviticus,17,4,"Nagpabulos siya nin dugo, asin huli kaiyan dai na siya ibibilang na kaayon sa banwaan nin Dios."
Leviticus,17,5,"An katuyohan kaini iyo, na kaipuhan darahon kan mga Israelita sa Kagurangnan an mga hayop na dati nindang binubuno sa kaawagan. An mga iyan dadarahon ninda sa padi duman sa may pintoan kan Tabernakulo asin duman ninda bubunoon bilang dolot para sa katoninongan."
Leviticus,17,6,An dugo iuula kan padi sa mga gilid kan altar sa may pintoan kan Tabernakulo asin tututongon niya an taba tanganing magkaigwa kan parong na nawiwilihan nin Kagurangnan .
Leviticus,17,7,Kaya dai na nanggad sinda magbubuno nin mga hayop sa kaawagan bilang dolot sa mga demonyo. Kaipuhan kuyogon kan mga Israelita an pagsusundon na ini sagkod lamang.
Leviticus,17,8,An siisay man na Israelita o dayuhan na nakikihimanwa sainda na magdolot nin tinutong na atang o nin arin man na dolot
Leviticus,17,9,"asin dai iyan darahon sa may pintoan kan Tabernakulo tanganing ikadolot sa Kagurangnan , dai na ibibilang na kaayon sa banwaan nin Dios."
Leviticus,17,10,"Kun an sarong Israelita o dayuhan na nakikihimanwa sainda magkakan nin karne na igwa pa nin dugo, siya magigin kaiwal nin Kagurangnan asin dai na ibibilang na kaayon sa saiyang banwaan."
Leviticus,17,11,"Huli ta an buhay kan laman yaon sa dugo; kaya ipinagboot nin Kagurangnan na iula an gabos na dugo duman sa altar tanganing mahale an mga kasalan kan mga tawo. An dugo, na iyo an buhay, an nakakahale nin mga kasalan."
Leviticus,17,12,"Iyo ini an dahelan kun tadaw ta nagtaram an Kagurangnan sa mga Israelita na dai nin siisay man sainda, ni sa mga dayuhan na nakikihimanwa sainda, na magkakan nin karne na igwa pa nin dugo."
Leviticus,17,13,"Kun an sarong Israelita o sarong dayuhan na nakikihimanwa sainda mang-ayam nin hayop o gamgam na pwedeng kakanon, papabuloson niya an dugo kaiyan sa daga dangan tatahoban."
Leviticus,17,14,"An buhay kan arin man na linalang yaon sa dugo kaiyan kaya nagtaram an Kagurangnan sa mga Israelita, na dai nanggad sinda magkakan nin karne na igwa pa nin dugo, asin an siisay man na gumibo kaiyan, dai na ibibilang na kaayon sa saiyang banwaan."
Leviticus,17,15,"An siisay man na tawo, Israelita man o dayuhan, na kumakan kan karne nin hayop na nagadan o ginadan kan mga lalaw na hayop, kaipuhan na maglaba kan saiyang gubing asin magkarigos. Mahalat siya sagkod magbanggi dangan siya magigin malinig."
Leviticus,17,16,"Kun dai niya iyan gibohon, magkakasala siya."
Leviticus,18,1,Tinaraman nin Kagurangnan si Moises
Leviticus,18,2,"na sabihan an mga Israelita, “Ako an Kagurangnan na saindong Dios."
Leviticus,18,3,"Dai nindo pag-arogon an mga ginigibo kan mga tawo sa daga nin Egipto, na nagin erokan nindo o an mga ginigibo kan mga nag-eerok sa Canaan, na pagdadarahan ko saindo."
Leviticus,18,4,Kuyogon nindo an sakong mga togon asin gibohon nindo an sakong mga pagboot. Ako an Kagurangnan na saindong Dios.
Leviticus,18,5,Sunodon nindo an mga pagboot saka mga togon na itinatao ko saindo; iyan an maligtas saindo. Ako an Kagurangnan .”
Leviticus,18,6,Itinao nin Kagurangnan an minasunod na pagsusundon. Dai kamo makidorog sa kiisay man sa saindong mga kadugo.
Leviticus,18,7,Dai nindo pagtawan nin kasosopgan an saindong ama huli sa pagdorog sa saindong ina. Kaipuhan dai nindo pagsopogon an saindong ina.
Leviticus,18,8,Dai nindo pagtawan nin kasosopgan an saindong ama huli sa pagdorog sa kiisay man sa saiyang ibang agom.
Leviticus,18,9,"Dai nindo pagdorogan an saindong tugang na babae, maski siya tugang nindo sa ama o sa ina, namundag man siya o dai sa saindong harong."
Leviticus,18,10,"Dai nindo pagdorogan an saindong makoapo na babae; an kasosopgan niya, kasosopgan man nindo."
Leviticus,18,11,"Dai nindo pagdorogan an aking babae kan saindong ama sa ibang babae, huli ta tugang man nindo siya."
Leviticus,18,12,"Dai nindo pagdorogan an saindong tiya,"
Leviticus,18,13,tugang siya kan saindong ama o ina.
Leviticus,18,14,Dai nindo pagdorogan an agom kan saindong tiyo; tiya nindo siya.
Leviticus,18,15,Dai nindo pagdorogan an manugang nindong babae
Leviticus,18,16,o an agom kan saindong tugang na lalaki.
Leviticus,18,17,"Dai nindo pagdorogan an aking babae o an makoapo na babae kan babaeng saindong dinorogan; tibaad kadugo pa nindo sinda, huli ta orog iyan karaot."
Leviticus,18,18,Dai nindo pag-agomon an tugang na babae kan saindong agom mantang nabubuhay pa ini.
Leviticus,18,19,"Dai nindo pagdorogan an sarong babaeng nareregla, huli ta siya maati."
Leviticus,18,20,Dai nindo pagdorogan an agom kan ibang lalaki; makakapaati iyan saindo.
Leviticus,18,21,"Dai nindo ipagtao an arin man sa saindong mga aki tanganing tutongon para sa dios na si Molec, huli ta dadarahan nindo nin kasosopgan an ngaran kan saindong Dios, an Kagurangnan ."
Leviticus,18,22,Dai kamo makidorog sa kapwa nindo lalaki na iarog nindo siya sa sarong babae; anggot an Dios sa siring na karigsokan.
Leviticus,18,23,Dai nin siisay man na lalaki o babae na makidorog sa sarong hayop; an siring na karigsokan makakapaati saindo.
Leviticus,18,24,"Dai kamo maggibo kan arin man sa mga karigsokan na ini na makakapaati saindo, huli ta an paggibo nin siring iyo an nakapaati sa mga nasyon na hahaleon ko sa atubang nindo."
Leviticus,18,25,"Nagin maati pati an daga huli kan saindang mga gibo, kaya pinadusahan ko an daga, asin isinuka sinda kaini."
Leviticus,18,26,"Ginibo ninda an mga karigsokan na ini na nakapaati kan daga, alagad dai nanggad nindo paggibohon iyan."
Leviticus,18,27,"Kamo gabos, Israelita man o dayuhan na nakikihimanwa saindo, kaipuhan na magkuyog kan mga togon asin pagboot nin Kagurangnan ,"
Leviticus,18,28,"tanganing dai kamo isuka kan daga, arog kan pagsukahan kaini kan mga naenot saindong nag-erok duman."
Leviticus,18,29,"Huli ta an siisay man na gumibo kan arin man sa mga karigsokan na iyan, dai na ibibilang na kaayon sa banwaan nin Dios."
Leviticus,18,30,"Kaya nagtaram an Kagurangnan , “Kuyogon nindo an mga ipinagboot ko saindo asin dai kamo mag-arog sa mga tawong naenot sa saindo na nag-erok sa daga. Dai kamo magpaati huli sa paggibo kan mga bagay na iyan. Ako an Kagurangnan na saindong Dios.”"
Leviticus,19,1,Tinaraman nin Kagurangnan si Moises
Leviticus,19,2,"na sabihan an komunidad nin Israel, “Magin banal kamo, huli ta ako, an Kagurangnan na saindong Dios, banal."
Leviticus,19,3,"Galangan kan lambang saro saindo an saiyang ina saka ama, asin otobon nindo an sakong mga Sabbath. Ako an Kagurangnan na saindong Dios."
Leviticus,19,4,“Dai kamo magtalikod sako asin magsamba sa mga ladawan; dai kamo maggibo nin mga dios-dios na gibo sa metal dangan magsamba sainda. Ako an Kagurangnan na saindong Dios.
Leviticus,19,5,"“Kun magbuno kamo nin hayop bilang dolot para sa katoninongan, otobon nindo an itinao kong mga pagsusundon asin aakoon ko an dolot."
Leviticus,19,6,"An karne kaipuhan na kakanon sa aldaw na ginadan an hayop o sa masunod na aldaw. Kun igwa pang matada sa ikatolong aldaw, susuloon iyan,"
Leviticus,19,7,"huli ta maati na. Kun kakanon iyan nin siisay man, dai ko na aakoon an dolot."
Leviticus,19,8,"An siisay man na magkakan kaiyan, magkakasala huli ta ginibo niyang ordinaryo an sarong bagay na banal, asin dai ko na siya ibibilang na kaayon sa sakuyang banwaan."
Leviticus,19,9,"“Kun mag-ani kamo kan saindong mga oma, dai nindo pag-anihon an yaon sa mga gilid kan oma, asin dai na nindo pagbalikan an mga natada."
Leviticus,19,10,"Dai man nindo pag-uboson an mga ubas sa saindong ubasan, ni magporot kan mga nagkahurulog; bayaan na nindo iyan para sa mga dukha asin sa mga dayuhan. Ako an Kagurangnan na saindong Dios."
Leviticus,19,11,“Dai kamo maghabon o magdaya o magputik.
Leviticus,19,12,Dai kamo magsumpa sa ngaran ko kun dai man sana nindo iyan ootobon; nagdadara iyan nin kasosopgan sa sakong ngaran. Ako an Kagurangnan na saindong Dios.
Leviticus,19,13,“Dai nindo pag-apihon o paghabonan an saindong kapwa. Dai nindo pag-abalahon an sweldo nin sarong parapatandan minsan sarong banggi sana.
Leviticus,19,14,Dai nindo pagmaldisyonon an sarong bongog o pagbugtakan nin singkogan an sarong buta tanganing matumba siya; alagad magkaigwa kamo nin pagkatakot sako. Ako an Kagurangnan .
Leviticus,19,15,"“Dai kamo maghukom na bakong matanos; dai kamo magpahiling nin pagsurog sa mga dukha o pagkatakot sa mga mayaman, alagad sa katanosan, hukoman nindo an saindong kapwa."
Leviticus,19,16,"Dai kamo magpalakop nin kaputikan manongod sa kiisay man, asin kun igwa nin tawong ipinaglalaban an saiyang buhay sa hukoman, kaipuhan na magpahayag kamo kun an sasabihon nindo makakatabang saiya. Ako an Kagurangnan ."
Leviticus,19,17,"“Dai kamo magtanom nin maraot na boot sa kiisay man; makipag-olay kamo saiya, tanganing dai kamo magkasala huli saiya."
Leviticus,19,18,"Dai kamo magbalos o magrimpos nin maraot na boot sa kiisay man, kundi kamotan nindo an saindong kapwa siring kan pagkamoot nindo sa saindo man sana. Ako an Kagurangnan ."
Leviticus,19,19,“Kuyogon nindo an sakong mga pagboot. Dai nindo pagpalahian sa ibang klase an saindong mga hayop. Dai kamo magtanom nin duwang klaseng banhi sa sarong oma. Dai kamo magsulot nin gubing na gibo sa duwang klaseng tela.
Leviticus,19,20,"“Kun dorogan nin sarong lalaki an sarong oripon na babae na ikakasal sa iba, alagad dai pa natubos o napatalingkas, dai sinda gagadanon kundi dapat na siyasaton."
Leviticus,19,21,An lalaki madara nin sarong lalaking karnero sa pintoan kan Tabernakulo bilang dolot nin kabayadan.
Leviticus,19,22,"Dangan magibo an padi kan seremonya nin paglinig para sa lalaking idto sa paagi kan karnero, asin papatawadon an saiyang kasalan."
Leviticus,19,23,"“Kun maglaog na kamo sa Canaan asin makatanom na nin mga kahoy na namumunga, ibilang nindong maati an mga bunga kaiyan sa laog nin tolong taon; dai nindo pagkakanon."
Leviticus,19,24,"Sa ikaapat na taon, an gabos na bunga kaiyan magigin banal, sarong dolot nin pag-omaw sa sako, an Kagurangnan ."
Leviticus,19,25,"Alagad sa ikalimang taon, an ibubunga kaiyan pwede na nindong kakanon. Kun gibohon nindo ini, orog na mamumunga an mga kahoy nindo. Ako an Kagurangnan na saindong Dios."
Leviticus,19,26,“Dai kamo magkakan kan arin man na karne na igwa pa nin dugo. Dai kamo maggibo nin ano man na klase nin salamangka.
Leviticus,19,27,Dai nindo pagguntingan an buhok na yaon sa gilid kan saindong payo o pagputolan an poro kan saindong barabas.
Leviticus,19,28,Dai nindo pagbugtakan nin tato o paglugadan an saindong hawak sa pagmondo sa gadan. Ako an Kagurangnan .
Leviticus,19,29,"“Dai nindo paggibohon na mga maraot na babae sa templo an saindong mga aking babae; kun gibohon nindo iyan, magsasaramba na kamo sa ibang mga dios-dios, asin mapapano nin karatan an bilog na daga."
Leviticus,19,30,"Otobon nindo an Sabbath, asin galangan nindo an lugar na pinagsasambahan sako. Ako an Kagurangnan ."
Leviticus,19,31,"“Dai kamo maghagad nin hatol sa mga espiritista. Kun gibohon nindo iyan, magigin maati kamo. Ako an Kagurangnan na saindong Dios."
Leviticus,19,32,“Galangan nindo an mga gurang na asin omawon nindo sinda. Magkaigwa kamo nin pagkatakot sa sako. Ako an Kagurangnan .
Leviticus,19,33,“Dai nindo paggibohan nin maraot an sarong dayuhan na nakikihimanwa sa saindong daga.
Leviticus,19,34,Gibohon nindo sainda an ginigibo nindo sa kapwa nindo Israelita. Kamotan nindo sinda siring kan pagkamoot nindo sa saindo man sana. Giromdomon nindo na kamo nagin mga dayuhan man sa Egipto. Ako an Kagurangnan na saindong Dios.
Leviticus,19,35,"“Dai nindo pagdayaon an siisay man huli sa paggamit nin salang sukolan sa laba, sa gabat o sa bilang."
Leviticus,19,36,"Gamiton nindo an tamang sukol, tamang timbang asin tamang bilang. Ako an Kagurangnan na saindong Dios na nagluwas saindo hale sa Egipto."
Leviticus,19,37,Kuyogon nindo an gabos kong togon saka pagboot. Ako an Kagurangnan .”
Leviticus,20,1,Tinaraman nin Kagurangnan si Moises
Leviticus,20,2,"na sabihan an mga Israelita, “An siisay man saindo o sa mga dayuhan na nakikihimanwa sa saindo, na magtao kan arin man sa mga aki niya tanganing gamiton sa pagsamba ki Molec, gagapoon kan bilog na komunidad sagkod na magadan."
Leviticus,20,3,"Magigin kaiwal ko siya asin dai na ibibilang na kaayon sa sakuyang banwaan, huli ta dinidigtaan niya an sakong Tabernakulo asin sinosopog niya an sakong ngaran sa pagtao kan saro niyang aki ki Molec."
Leviticus,20,4,"Kun pabayaan kan komunidad an saiyang ginibo asin dai siya gadanon,"
Leviticus,20,5,ako mismo an mapadusa saiya asin sa saiyang pamilya patin sa gabos na nakisumaro saiya sa pagtalikod sako tanganing sambahon si Molec. Dai ko sinda ibibilang na kaayon sa sakuyang banwaan.
Leviticus,20,6,"“An siisay man na magduman sa mga espiritista asin maghagad sainda nin hatol, magigin kaiwal ko asin dai ko na ibibilang na kaayon sa sakuyang banwaan."
Leviticus,20,7,Kaya magpakabanal kamo huli ta ako an Kagurangnan na saindong Dios.
Leviticus,20,8,"Kuyogon nindo an sakong mga togon, huli ta ako an Kagurangnan , asin ako an nagpapabanal saindo.”"
Leviticus,20,9,Itinao nin Kagurangnan an minasunod na pagsusundon. An siisay man na magsumpa kan saiyang ama o ina gagadanon; responsable siya kan saiyang kagadanan.
Leviticus,20,10,"An siisay man na lalaking magdorog sa agom kan saiyang kapwa, gagadanon kaiba kan babae."
Leviticus,20,11,"An siisay man na lalaking magdorog sa saro kan mga agom kan saiyang ama, nagdadara nin kasosopgan sa saiyang ama asin dapat gadanon kaiba kan babae. Sinda an responsable kan sadiri nindang kagadanan."
Leviticus,20,12,"An siisay man na magdorog sa saiyang manugang na babae, gagadanon kaiba kan babae; nakaginibo sinda nin orog karaot na bagay asin responsable sinda kan saindang kagadanan."
Leviticus,20,13,"Kun an sarong lalaki magdorog sa kapwa niya lalaki, na garo ini sarong babae, nakaginibo sinda nin karigsokan; gagadanon sindang duwa; sinda an responsable kan saindang kagadanan."
Leviticus,20,14,"Kun agomon nin sarong lalaki an sarong babae asin an ina kaini, susuloon sindang tolo sagkod na magadan huli ta guminibo sinda nin sarong bagay na makasosopog; dai kamo magtugot na mangyari an siring sa saindo."
Leviticus,20,15,"Kun magdorog an siisay man na lalaki o babae sa sarong hayop, gagadanon siya kaiba kan hayop."
Leviticus,20,16,Siya an responsable kan saiyang kagadanan.
Leviticus,20,17,"Kun agomon nin sarong lalaki an saiyang tugang na babae o maski an tugang niya sa ama o ina, guminibo sinda nin makasosopog na bagay asin maninigo na sopogon sa mata kan publiko dangan pahaleon sa komunidad. Dinorogan niya an saiyang tugang na babae asin dapat na padusahan."
Leviticus,20,18,"Kun an sarong lalaki nakidorog sa sarong babaeng nareregla, papahaleon sinda sa komunidad huli ta linapas ninda an mga pagsusundon manongod sa pagigin maati."
Leviticus,20,19,"Kun dinorogan kan sarong lalaki an saiyang tiyaon sa ama o sa ina, nagkasala sindang duwa asin maninigong magdusa huli ta naggibo sinda nin orog karaot na bagay."
Leviticus,20,20,"Kun dinorogan kan sarong lalaki an agom kan saiyang tiyo, sinopog niya an saiyang tiyo; siya asin an babae mabayad kan saindang kasalan; dai sinda magkakaigwa nin aki sagkod na sinda magadan."
Leviticus,20,21,"Kun agomon kan sarong lalaki an agom kan saiyang tugang, dai sinda magkakaigwa nin aki sagkod na sinda magadan. Guminibo an lalaki nin sarong bagay na maati asin sinopog niya an saiyang tugang."
Leviticus,20,22,"Nagtaram an Kagurangnan , “Otobon nindo an gabos kong mga togon asin mga pagboot, tanganing dai kamo isuka kan daga nin Canaan na pagdadarahan ko saindo."
Leviticus,20,23,"Dai nindo pag-arogon an mga kaugalean kan mga nag-eerok duman; isinusuka ko sinda, tanganing makalaog kamo sa saindang daga. Naggibo sinda nin mga karigsokan, kaya nauyam ako sainda."
Leviticus,20,24,"Ipinangako ko saindo an mayaman saka matubang na dagang ini na magin sadiri nindo, asin itatao ko iyan saindo. Ako an Kagurangnan na saindong Dios, asin linaen ko kamo sa ibang mga nasyon."
Leviticus,20,25,"Kaya tandaan nindo an kalaenan kan mga hayop asin mga gamgam na malinig saka maati. Dai kamo magkakan kan mga hayop o gamgam na maati. Ipinahayag ko na maati an mga iyan, asin makakapaati sa saindo an pagkakan kaiyan."
Leviticus,20,26,"Magin banal kamo huli ta ako an Kagurangnan banal, asin linaen ko kamo sa ibang mga nasyon tanganing magin sadiri ko."
Leviticus,20,27,"“An siisay man na lalaki o babaeng magkonsulta sa espiritu kan mga gadan, gagapoon sagkod na magadan; siya an responsable kan saiyang kagadanan.”"
Leviticus,21,1,"Tinaraman nin Kagurangnan si Moises, “Sabihan mo an mga pading aki ni Aaron na dai nin siisay man sainda na mag-ati sa sadiri huli sa pakipaglubong sa sarong kadugo,"
Leviticus,21,2,"pwera kun saiyang ina, ama, aking lalaki o babae, tugang na lalaki o"
Leviticus,21,3,tugang na babae na mayong agom na nag-eerok sa saiyang harong.
Leviticus,21,4,Dai siya dapat na magpaati sa pagkagadan kan sarong nagin kadugo niya huli sa pag-inagoman.
Leviticus,21,5,“Dai nin siisay man na padi na mag-aris kan arin man na parte kan saiyang payo o magputol kan saiyang barabas o maglugad kan saiyang hawak sa pagpahiling na siya nagmomondo.
Leviticus,21,6,"Kaipuhan na magin banal sinda asin dai ipasopog an sakong ngaran, huli ta sinda an nagdodolot kan mga dolot na pagkakan sa sako; kaya maninigo na sinda magin banal."
Leviticus,21,7,An sarong padi dai dapat mag-agom nin sarong babaeng dating maraot na babae o sarong babaeng bako nang birhen o sarong babaeng sinuhayan nin saiyang agom; an sarong padi banal sa saiyang Dios.
Leviticus,21,8,Kaipuhan na midbidon kan banwaan na an padi banal huli ta siya an minadara sako kan mga dolot na pagkakan. Ako an Kagurangnan ; ako banal asin ako an nagpapabanal sa sakong banwaan.
Leviticus,21,9,"Kun an aking babae nin sarong padi magin sarong maraot na babae, ipinapasopog niya an saiyang ama kaya dapat na suloon siya sagkod na magadan."
Leviticus,21,10,"“An Halangkaw na Padi inulaan sa payo kan lanang panlahid asin kinonsagra tanganing magsulot kan mga gubing na sa padi, kaya kaipuhan dai niya pagbayaan na dai masukray an saiyang buhok o na paggision an saiyang gubing sa pagpahiling na siya nagmomondo."
Leviticus,21,11,"Kaya maski an gadan iyo an saiyang ama o ina, dai siya dapat na magdolok; magigin maati siya kun gibohon niya iyan."
Leviticus,21,12,Dai man siya dapat na magluwas sa Tabernakulo asin dai niya iyan pagdigtaan; huli ta kinonsagra siya kan panlahid na lana kan saiyang Dios.
Leviticus,21,13,"Sarong birhen an dapat niyang agomon,"
Leviticus,21,14,"bakong sarong babaeng balo o sarong sinuhayan kan saiyang agom o sarong dating maraot na babae. Sarong birhen nanggad sana an dapat niyang agomon asin kaipuhan hale sa saiyang tribu,"
Leviticus,21,15,"tanganing dai madigtaan an saiyang mga aki sa tahaw kan saiyang banwaan; huli ta ako an Kagurangnan , asin ako an naglaen saiya bilang Halangkaw na Padi.”"
Leviticus,21,16,"Tinaraman nin Kagurangnan si Moises,"
Leviticus,21,17,“Sabihan mo si Aaron na mayo nin siisay man sa saiyang kapagarakian na may kaninan sa hawak an pwedeng magdara sako kan dolot na pagkakan sa gabos na panahon.
Leviticus,21,18,"An siisay man na may kaninan sa hawak dai pwedeng magdolot nin atang: an buta, an pilay, an may pinilaan sa lalawogon o hawak,"
Leviticus,21,19,an bari an kamot o bitis;
Leviticus,21,20,"an buktot o an mongan, an may helang sa mata o sa kublit, asin an kinapon."
Leviticus,21,21,An siisay man sa kapagarakian ni Aaron na may kaninan dai pwedeng magdara kan dolot na pagkakan sa sako.
Leviticus,21,22,"Pwede siyang magkakan kan banal na dolot na pagkakan asin kan pinakabanal na pagkakan na idinolot sa sako,"
Leviticus,21,23,"alagad nin huli ta may kaninan siya, dai siya pwedeng magrani sa panlipod na kurtina o sa altar. Dai niya dapat pagdigtaan an mga banal na bagay na ini, huli ta ako an Kagurangnan , asin ako an nagpapabanal kan mga iyan.”"
Leviticus,21,24,"Iyo ini an isinabi ni Moises ki Aaron, asin sa mga aki kaini patin sa bilog na banwaan nin Israel."
Leviticus,22,1,"Tinaraman nin Kagurangnan si Moises,"
Leviticus,22,2,"“Sabihan mo si Aaron asin an saiyang mga aki na dai ninda pagdarahan nin kasosopgan an banal kong ngaran, kaya galangan ninda an mga banal na dolot na dinadara sako kan mga Israelita. Ako an Kagurangnan ."
Leviticus,22,3,"Kun an siisay man sa saiyang kapagarakian sa gabos na henerasyon, mantang maati, magdolok sa banal na mga dolot na dinara sako kan mga Israelita, siya dai na nanggad makapaglilingkod sa altar. Ako an Kagurangnan ."
Leviticus,22,4,"“Mayo nin siisay man sa kapagarakian ni Aaron na igwang nakakatakot na helang sa kublit o helang na turo an pwedeng magkakan kan arin man sa mga banal na dolot, sagkod na dai pa siya nagigin malinig. Magigin maati an siisay man na padi kun makadotdot siya nin ano man na maati arog baga sa sarong gadan o sa sarong lalaking linuluwasan nin sadiring banhi,"
Leviticus,22,5,o sa ano man na maating hayop o tawo.
Leviticus,22,6,An padi na nagin maati magdadanay na maati sagkod magbanggi asin dai pwedeng kumakan kan banal na mga dolot sagkod na dai pa siya nagkakarigos.
Leviticus,22,7,"Pakasolnop kan aldaw, magigin malinig na siya, asin pwede na siyang magkakan kan banal na mga dolot, huli ta iyo ini an saiyang pagkakan."
Leviticus,22,8,Dai siya dapat magkakan kan karne kan arin man na hayop na nagadan o ginadan kan mga maringis na hayop; makakaati iyan saiya. Ako an Kagurangnan .
Leviticus,22,9,"“Kaipuhan otobon kan gabos na padi an itinao kong mga pagboot, tanganing dai sinda magkasala asin magadan huli sa paglapas ninda kaiyan. Ako an Kagurangnan na nagpapabanal sainda."
Leviticus,22,10,“An mga kaayon sana kan pamilya kan padi an pwedeng kumakan kan mga banal na dolot. Dai pwedeng kumakan kaiyan maski an dayuhan na nag-eerok sa harong kan padi o an saiyang tinandanan na sorogoon.
Leviticus,22,11,"Alagad an mga oripon na nabakal kan padi kan sadiri niyang kwarta o an namundag duman sa saiyang harong, pwedeng kumakan kan pagkakan na inako kan padi."
Leviticus,22,12,"An aking babae kan padi na naagom nin bakong padi, dai pwedeng kumakan kan arin man kan mga banal na dolot."
Leviticus,22,13,"Alagad kun an aking babae kan padi nabalo o sinuhayan kan saiyang agom asin dai nag-aki, dangan buminalik sa harong nin saiyang ama arog kan daraga pa siya, pwede siyang kumakan kan pagkakan kan saiyang ama. An kaayon sana kan pamilya kan padi an pwedeng kumakan kaini."
Leviticus,22,14,"“Kun an sarong tawo na bako man kaayon kan pamilya kan padi dai tuyong makakakan kan arin man sa mga banal na dolot, kaipuhan bayadan niya an padi kan bilog na kantidad kaiyan asin madagdag pa siya nin beynte porsyento."
Leviticus,22,15,"Dai nanggad paglanghadan kan mga padi an mga banal na dolot sa Kagurangnan kan banwaan nin Israel,"
Leviticus,22,16,huli sa pagpakakan kaiyan sa mga bakong maninigo; magdadara iyan nin kasalan asin padusa sa tawong iyan. Ako an Kagurangnan asin ako an nagpapabanal kan mga dolot.”
Leviticus,22,17,"Dangan tinaraman nin Kagurangnan si Moises,"
Leviticus,22,18,"“Sabihan mo si Aaron asin an saiyang mga aki patin an bilog na banwaan nin Israel na kun an sarong Israelita o an siisay man na dayuhan na nag-eerok sa Israel magdara nin sarong atang sa pag-otob nin sarong panuga o bilang sarong boluntad na dolot, kaipuhan mayo nin ano man na kaninan an hayop."
Leviticus,22,19,"Tanganing akoon ko an dolot, kaipuhan lalaki an hayop asin mayo nin kaninan."
Leviticus,22,20,"Dai kamo magdolot nin hayop na igwa nin kaninan, huli ta dai ko iyan aakoon."
Leviticus,22,21,"Kun may magdara sa Kagurangnan nin dolot para sa katoninongan sa pag-otob nin sarong panuga o bilang sarong boluntad na dolot, kaipuhan mayo nin kaninan an hayop, tanganing akoon ko iyan."
Leviticus,22,22,"Dai kamo magdolot sa Kagurangnan nin arin man na hayop na buta o pilay o igwang pinutolan sa hawak, o may gatok sa kublit o pigsa o sangaw. Dai nanggad kamo magdolot nin siring na hayop sa altar bilang dolot na pagkakan."
Leviticus,22,23,"Bilang boluntad na dolot, pwede nindong idolot an sarong hayop na dai nagdakula o may makanos na hawak; alagad dai iyan aakoon kun idolot nindo iyan sa pag-otob nin sarong panuga."
Leviticus,22,24,"Dai man kamo magdara sa Kagurangnan nin ano man na hayop na an bayag naronot o naputol, nalugad o nahale. Dai iyan itinutugot sa saindong daga."
Leviticus,22,25,“Dai kamo magdolot nin hayop na hale sa sarong dayuhan bilang dolot na pagkakan. An mga siring na hayop ibibilang na may kaninan asin dai iyan aakoon.”
Leviticus,22,26,"Dangan tinaraman nin Kagurangnan si Moises,"
Leviticus,22,27,"“Kun mamundag an sarong baka o karnero o kanding, papabayaan ngona nindo iyan sa kaibahan kan saiyang ina sa laog nin pitong aldaw, alagad poon sa ikawalong aldaw, pwede nang akoon iyan bilang dolot na pagkakan sa Kagurangnan ."
Leviticus,22,28,"Dai nindo pagbunoon sa parehong aldaw an mag-inang hayop, baka man o karnero o kanding."
Leviticus,22,29,"Kun magdolot kamo nin sakripisyo nin pasasalamat sa Kagurangnan , sunodon nindo an mga pagboot tanganing akoon iyan."
Leviticus,22,30,Kaipuhan kakanon nindo iyan sa aldaw man sanang iyan asin dai kamo magtada para sa masunod na aldaw.
Leviticus,22,31,“Kuyogon nindo an sakong mga pagboot; ako an Kagurangnan .
Leviticus,22,32,"Dai nindo pagdarahan nin kasosopgan an sakong banal na ngaran; kaipuhan mamidbidan kan bilog na Israel na ako banal. Ako an Kagurangnan , asin ako an nagpapabanal saindo."
Leviticus,22,33,Ako an kuminua saindo hale sa Egipto tanganing magin saindong Dios. Ako an Kagurangnan .”
Leviticus,23,1,"Tinaraman nin Kagurangnan si Moises,"
Leviticus,23,2,"“Sabihan mo an banwaan nin Israel na iyo ini an mga itinalaan na pyesta nin Kagurangnan , na ipapahayag ninda bilang mga banal na pagtiripon."
Leviticus,23,3,"Magtrabaho kamo sa laog nin anom na aldaw, alagad an ikapitong aldaw iyo an Sabbath nin solemning pahingalo, sarong banal na pagtiripon; dai kamo magtrabaho. Saen man kamo mag-erok, giromdomon nindong an aldaw na iyan sarong Sabbath para sa Kagurangnan ."
Leviticus,23,4,Ipahayag nindo an mga minasunod na pyesta sa talaan na panahon.
Leviticus,23,5,"“An Paskwa, na ginigibo sa pag-omaw sa Kagurangnan , minapoon sa banggi kan ikakatorseng aldaw kan enot na bulan."
Leviticus,23,6,"Sa ikakinseng aldaw, mapoon an Pyesta kan Tinapay na Mayo nin Lebadura para sa Kagurangnan . Sa masunod na pitong aldaw, tinapay na mayo nin lebadura an saindong kakakanon."
Leviticus,23,7,Sa enot na aldaw magkakaigwa kamo nin banal na pagtiripon asin dai kamo magtrabaho kan dati nindong ginigibo sa aroaldaw.
Leviticus,23,8,Idolot nindo sa Kagurangnan an saindong mga dolot na pagkakan sa laog kan pitong aldaw na iyan. Sa ikapitong aldaw magkakaigwa giraray kamo nin banal na pagtiripon asin dai kamo magtatrabaho.”
Leviticus,23,9,"Tinaraman nin Kagurangnan si Moises,"
Leviticus,23,10,"“Sabihan mo an banwaan nin Israel na kun maglaog na kamo sa dagang itinatao ko saindo asin mag-ani na kamo, dadarahon nindo sa padi an enot na ginuygoy kan enot nindong inani."
Leviticus,23,11,Iiitaas iyan sa Kagurangnan bilang sarong espesyal na dolot tanganing akoon kamo. Idodolot iyan kan padi pagkaaga pakatapos kan aldaw nin Sabbath.
Leviticus,23,12,"Sa aldaw na darahon nindo an saindong inani, madara man kamo nin sarong lalaking kordero na sangtaon an edad na mayo nin kaninan bilang tinutong na atang sa Kagurangnan ."
Leviticus,23,13,Madara man kamo nin duwang kilong arina na sinalakan nin lana nin oliba bilang sarong dolot na pagkakan. An parong kan dolot na iyan nawiwilihan nin Kagurangnan . Iibahan nindo iyan nin dolot na sarong litrong arak.
Leviticus,23,14,"Dai kamo magkakan kan bago nindong inani, maski hilaw o dinarang o ginibong tinapay, sagkod na dai pa kamo nakadara sa Dios kan mga dolot na iyan. An pagsusundon na ini gigibohon kan saindong kapagarakian sagkod sa mga maabot na panahon."
Leviticus,23,15,"“Mabilang kamo nin pitong semana pakatapos kan Sabbath, sa aldaw na nagdara kamo kan enot na bunga kan saindong inani."
Leviticus,23,16,"Sa ikasingkwentang aldaw, pakatapos kan ikapitong Sabbath, madara giraray kamo sa Kagurangnan nin bagong dolot na pagkakan hale sa bago nindong inani."
Leviticus,23,17,An lambang pamilya madara nin duwang tinapay na idodolot sa Kagurangnan bilang sarong espesyal na dolot. An lambang tinapay kaipuhan linuto hale sa duwang kilong arina na may lebadura. Idodolot iyan sa Kagurangnan bilang enot na bunga kan inani.
Leviticus,23,18,"Kaiba kan mga tinapay, an komunidad madolot man nin pitong kordero na sangtaon an edad, sarong torilyong baka asin duwang kanding. Dapat na mayo nin kaninan an mga iyan. Idodolot an mga iyan sa Kagurangnan bilang tinutong na atang kaiba kan dolot na pagkakan asin kan dolot na arak. An parong kan dolot na iyan nawiwilihan nin Kagurangnan ."
Leviticus,23,19,Madolot pa kamo nin sarong lalaking kanding bilang dolot para sa kasalan asin duwang lalaking karnero na sangtaon an edad bilang dolot para sa katoninongan.
Leviticus,23,20,Dadarahon kan padi an tinapay kaiba an duwang lalaking karnero asin iiitaas iyan gabos bilang sarong espesyal na regalo sa Kagurangnan para sa mga padi. An mga dolot na iyan banal.
Leviticus,23,21,"Sa aldaw na iyan dai kamo magtatrabaho nin ano man kundi magkakaigwa kamo nin banal na pagtiripon. An pagsusundon na ini gigibohon kan saindong kapagarakian sa mga maabot na panahon, saen man sinda mag-erok."
Leviticus,23,22,"“Kun mag-ani na kamo kan saindong oma, dai nindo pag-anihon an mga nasa gilid kan saindong oma, asin dai na kamo magbalik tanganing anihon pa an mga natada; iwalat nindo iyan para sa mga dukha asin sa mga dayuhan. Ako an Kagurangnan na saindong Dios.”"
Leviticus,23,23,"Tinaraman nin Kagurangnan si Moises,"
Leviticus,23,24,"“Sabihan mo an banwaan nin Israel na sa enot na aldaw kan ikapitong bulan, gigibohon an sarong aldaw nin solemning pahingalo, sarong pagiromdom na ipapahayag sa paagi kan tanog kan mga trompeta, sarong aldaw nin pagtiripon. Magtiripon kamo sa pagsamba kun madangog na nindo an tanog kan mga trompeta."
Leviticus,23,25,"Magdolot kamo nin dolot na pagkakan sa Kagurangnan , asin dai kamo magtrabaho.”"
Leviticus,23,26,"Tinaraman nin Kagurangnan si Moises, “An ikasampolong aldaw kan ikapitong bulan iyo an aldaw nin pagbayad para sa mga kasalan. Panahon nindo iyan tanganing magkaigwa nin banal na pagtiripon."
Leviticus,23,27,Sa aldaw na iyan dai kamo magkakan nin ano man. Magdolot kamo nin sarong dolot na pagkakan sa Kagurangnan .
Leviticus,23,28,Dai kamo magtrabaho sa aldaw na iyan huli ta sa panahon na iyan gigibohon an seremonya kan paghale kan kasalan.
Leviticus,23,29,An siisay man na magkakan nin ano man sa aldaw na iyan dai na ibibilang na kaayon sa sakuyang banwaan.
Leviticus,23,30,An Kagurangnan mismo an magadan sa siisay man na magtrabaho sa aldaw na iyan.
Leviticus,23,31,An pagsusundon na ini minasakop sa gabos nindong kapagarakian saen man sinda mag-erok.
Leviticus,23,32,"Kaya magpoon sa pagsolnop kan aldaw sa ikasiyam na aldaw kan bulan, sagkod sa pagsolnop kan aldaw sa ikasampolong aldaw, otobon nindo an Sabbath, asin dai kamo magkakan nin ano man.”"
Leviticus,23,33,"Dangan tinaraman nin Kagurangnan si Moises,"
Leviticus,23,34,"“Sabihan mo an banwaan nin Israel na sa laog nin pitong aldaw, magpoon sa ikakinse kan ikapitong bulan na ini, iyo an Pyesta nin mga Harong-harong para sa Kagurangnan ."
Leviticus,23,35,"Sa enot na aldaw, magkaigwa kamo nin banal na pagtiripon; dai kamo magtrabaho."
Leviticus,23,36,"Aroaldaw sa laog nin pitong aldaw, madolot kamo nin sarong dolot na pagkakan sa Kagurangnan ; sa ikawalong aldaw magkaigwa giraray kamo nin banal na pagtiripon asin magdolot kamo nin dolot na pagkakan. Sarong aldaw iyan nin solemning pagtiripon asin dai kamo magtrabaho. ("
Leviticus,23,37,"“An mga iyan iyo an itinalaan na mga pyesta nin Kagurangnan na saindong ipapahayag bilang mga panahon nin banal na pagtiripon para sa pagsamba, para sa pagdolot nin mga dolot na pagkakan, tinutong na atang, dolot kan enot na bunga kan saindong inani, mga sakripisyo asin mga dolot na arak, sa talaan na panahon kan pagdolot kaiyan sa aroaldaw."
Leviticus,23,38,"An mga pyestang ini laen pa kan mga aldaw na Sabbath nin Kagurangnan , asin an mga dolot na ini laen man kan saindong mga regalo, mga dolot sa pag-otob nin panuga, asin mga boluntad na dolot na itinatao nindo sa Kagurangnan .)"
Leviticus,23,39,"“Pakaani nindo kan saindong mga oma, otobon nindo an mga pyestang ini sa laog nin pitong aldaw, magpoon sa ikakinseng aldaw kan ikapitong bulan. Magpahingalo kamo sa enot na aldaw asin sa ikawalong aldaw."
Leviticus,23,40,"Sa enot na aldaw, magdara kamo kan pinakamarahay na mga bunga kan saindong mga kahoy, mga sanga nin palma, asin nin mga madahon na kahoy, dangan mag-ogma kamo sa atubangan nin Kagurangnan na saindong Dios sa laog nin pitong aldaw."
Leviticus,23,41,"Taon-taon, gibohon nindo an pyestang ini para sa Kagurangnan sa laog nin pitong aldaw. Saro ining pagsusundon na ootobon kan saindong kapagarakian sagkod lamang."
Leviticus,23,42,"An gabos na Israelita maerok sa mga harong-harong sa laog nin pitong aldaw,"
Leviticus,23,43,tanganing maaraman kan saindong mga kapagarakian na pinaerok ko sa mga harong-harong an banwaan nin Israel kan iluwas ko sinda sa Egipto. Ako an Kagurangnan na saindong Dios.”
Leviticus,23,44,Sa siring na paagi ipinahayag ni Moises sa banwaan nin Israel an mga itinalaan na pyesta nin Kagurangnan .
Leviticus,24,1,"Tinaraman nin Kagurangnan si Moises,"
Leviticus,24,2,“Pagbotan mo an mga Israelita na magdara nin purong lana nin oliba para sa ilawan tanganing igwa nin ilaw na padagos na maglalaad.
Leviticus,24,3,"Aldaw-bangging aatamanon ni Aaron an ilawan na ibinugtak sa luwas kan kurtina, sa atubangan kan Kaban nin Tipan, sa laog kan Tabernakulo. Saro ining pagboot na ootobon kan gabos nindong kapagarakian sagkod pa man."
Leviticus,24,4,Si Aaron an mag-aataman kan mga ilawan sa kandelerong gibo sa purong bulawan tanganing padagos na maglaad iyan sa atubangan nin Kagurangnan .
Leviticus,24,5,“Magkua kamo nin doseng kilo nin pinong arina asin lutoon nindo iyan na magin doseng tinapay.
Leviticus,24,6,Taytayon nindo iyan sa duwang linya sa ibabaw kan bulawan na lamesa; anom na tinapay sa sarong taytay.
Leviticus,24,7,Dangan bugtakan nindo nin purong insenso an lambang taytay bilang sarong giromdom na dolot na pagkakan sa Kagurangnan kasalihid kan tinapay.
Leviticus,24,8,"Sa lambang Sabbath, papakarahayon ni Aaron an mga tinapay na iyan sa atubang nin Kagurangnan . Gigibohon ini kan banwaan nin Israel sagkod lamang."
Leviticus,24,9,"An tinapay magigin sadiri ni Aaron saka kan saiyang mga kapagarakian, asin kakakanon ninda iyan sa sarong banal na lugar, huli ta kabtang iyan kan banal na pagkakan na idinolot sa Kagurangnan para sa mga padi.”"
Leviticus,24,10,"Igwa kaidto nin sarong lalaking Egipcio an ama asin sarong Israelita an ina, na an ngaran Shelomit, na aking babae ni Dibri na gikan sa tribu ni Dan."
Leviticus,24,11,"Sarong aldaw, duman sa kampo, nakiiwal an lalaking ini sa sarong Israelita asin naglanghad siya sa Dios, kaya dinara siya ninda ki Moises."
Leviticus,24,12,Pinabantayan siya ni Moises mantang naghahalat sinda kan itataram nin Kagurangnan manongod sa lalaki.
Leviticus,24,13,"Tinaraman nin Kagurangnan si Moises,"
Leviticus,24,14,"“Daraha an lalaking iyan sa luwas kan kampo. An gabos na nakadangog saiya kan maglanghad siya, madoon kan saindang kamot sa saiyang payo, sa pagpatotoo na nagkasala siya. Dangan gagapoon siya kan bilog na komunidad sagkod na magadan."
Leviticus,24,15,"Pakatapos, sabihan mo an banwaan nin Israel na arog kaiyan an mangyayari sa kiisay man na maglanghad sa Dios."
Leviticus,24,16,"An siisay man na Israelita o dayuhan na nag-eerok sa Israel, na maglanghad sa Kagurangnan , gagadanon kan bilog na komunidad sa paagi nin paggapo."
Leviticus,24,17,"“An siisay man na maggadan sa saiyang kapwa, gagadanon man."
Leviticus,24,18,"An siisay man na magbuno kan hayop na bako man saiya, mabayad kaiyan. An prinsipyo iyo ini: buhay sa buhay."
Leviticus,24,19,"“An siisay man na makakulog sa saiyang kapwa, kukulogan man, siring kan ginibo niya."
Leviticus,24,20,"Kun nakabari siya nin tolang, babarian man siya nin tolang, mata sa mata, ngipon sa ngipon. An ginibo niya sa saiyang kapwa, iyo man an gigibohon saiya."
Leviticus,24,21,"An siisay man na magbuno kan hayop na bako man saiya, mabayad kaiyan. An siisay man na maggadan nin tawo, gagadanon man."
Leviticus,24,22,"Saro sanang togon an masakop kan gabos, Israelita man o dayuhan. Ako an Kagurangnan na saindong Dios.”"
Leviticus,24,23,"Pakasabi ni Moises kaini sa banwaan nin Israel, dinara ninda sa luwas kan kampo an lalaki asin duman ninda ini ginapo sagkod na magadan. Sa paaging ini inotob kan banwaan nin Israel an ipinagboot nin Kagurangnan ki Moises."
Leviticus,25,1,"Tinaraman nin Kagurangnan si Moises duman sa Bukid nin Sinai,"
Leviticus,25,2,"“Sabihan mo an banwaan nin Israel na paglaog nindo sa dagang itatao ko saindo, maotob kan Sabbath nin Kagurangnan an daga."
Leviticus,25,3,"Sa laog nin anom na taon matanom kamo sa saindong mga oma, mapakarahay kan saindong mga ubasan asin matipon kan saindong inani."
Leviticus,25,4,"Alagad an ikapitong taon iyo an taon nin pahingalo para sa daga, sarong taon na Sabbath para sa Kagurangnan . Dai kamo magtanom sa saindong oma o magpakarahay kan saindong ubasan."
Leviticus,25,5,"Dai kamo mag-ani kan trigo na nagtalubo maski dai man nindo itinanom, asin dai kamo magtipon kan mga ubas sa saindong ubasan, na dai man nindo inataman; an taon na iyan sarong taon nin pahingalo para sa daga."
Leviticus,25,6,"Maski dai nindo inataman an daga sa taon na iyan, matao man giraray iyan nin pagkakan sa saindo, sa mga oripon nindo, sa mga nagpapatandan saindo, sa mga dayuhan na nakikihimanwa saindo,"
Leviticus,25,7,sa mga inaataman nindong mga hayop saka sa mga lalaw na hayop na yaon sa saindong kaomahan. An gabos na bunga kan daga sa taon na iyan pwedeng kakanon.
Leviticus,25,8,"“Dangan bumilang kamo nin kwarenta y nwebeng taon,"
Leviticus,25,9,"asin sa ika-sampolong aldaw kan ikapitong bulan, an Aldaw nin Pagbayad para sa mga Kasalan, magsugo kamo nin sarong lalaki sa bilog na daga na mapatanog kan trompeta tanganing ipahayag an katalingkasan sa gabos na nag-eerok sa daga."
Leviticus,25,10,"Sa paaging ini, pinapalaen nindo an ikasingkwentang taon asin ipinapahayag nindo an katalingkasan sa gabos na nag-eerok sa daga. Sa taon na iyan ibabalik nindo sa dating kagsadiri o sa saiyang kapagarakian an gabos na ipinabakal nindang pagsadiri. An siisay man na ipinabakal bilang oripon, mapuli sa sadiri niyang pamilya."
Leviticus,25,11,"An taon na ini magigin sarong taon nin pag-ogma para sa saindo; dai kamo magtanom, ni mag-ani kan trigo na nagsadiring magtalubo sa saindong oma, ni magguno kan ubas sa saindong ubasan na dai nindo inataman."
Leviticus,25,12,An bilog na taon na iyan magigin banal para saindo; an kakakanon sana nindo iyo an mga bunga kan saindong mga daga na dai nindo inataman.
Leviticus,25,13,"“Sa taon na iyan, an gabos na pagrogaring na ipinabakal ibabalik sa dating kagsadiri kaiyan."
Leviticus,25,14,"Kaya kun kamo nagpapabakal kan saindong daga sa kapwa nindo Israelita o kun kamo an nagbabakal nin daga, magbarakalan kamo sa matanos na paagi."
Leviticus,25,15,Ipapabakal an daga sa kantidad na sosog sa bilang kan mga taon na an daga pwedeng magbunga bago umabot an masunod na Taon nin Katalingkasan.
Leviticus,25,16,"Kun dakul an bilang kan mga taon, halangkaw man an halaga, alagad kun nagkapira na sanang taon, magigin hababa an kantidad kaiyan, huli ta an ipinapabakal iyo an bilang kan pamumunga kan daga."
Leviticus,25,17,"Dai nindo pagdayaon an kapwa nindo Israelita, kundi magkaigwa kamo nin takot sa Dios; huli ta ako an Kagurangnan na saindong Dios."
Leviticus,25,18,“Kaya kuyogon nindo an sakong mga togon asin otobon nindo an sakong mga pagboot tanganing matoninong kamong mag-erok sa daga.
Leviticus,25,19,"An daga mamumunga, asin mapapasaindo an gabos na boot nindong kakanon, patin matoninong kamong mag-eerok sa daga."
Leviticus,25,20,"“Alagad kun igwa saindo nin maghapot, ‘Ano an satong kakakanon sa laog kan ikapitong taon, kun kita dai pwedeng magtanom asin magtipon kan bunga nin satong oma?’"
Leviticus,25,21,Bebendisyonan ko an daga sa ikaanom na taon tanganing mamunga iyan kan kakakanon nindo para sa tolong taon.
Leviticus,25,22,"Magtatanom kamo sa saindong oma sa ikawalong taon, alagad an kakakanon nindo iyo idtong inani nindo kan ikaanom na taon asin padagos kamong magkakakan kaiyan sagkod na mag-ani kamo kan itinanom nindo sa taon na iyan."
Leviticus,25,23,"“Dai nindo pwedeng ipabakal an saindong daga na an kondisyon kan kabakalan sagkod na lamang, huli ta bako nindong sadiri iyan; sadiri ko iyan, asin siring kamo sa mga dayuhan na nakikihimanwa sako."
Leviticus,25,24,"“Kaya kun ipabakal an sarong daga, dapat na midbidon kan mabakal an deretso nin pagbalukat kaiyan saiya kan nagpabakal."
Leviticus,25,25,"Kun magin dukha an sarong Israelita asin mapiritan siya na ipabakal an saiyang daga, an pinakaharani niyang kadugo iyo an mabalukat kaiyan."
Leviticus,25,26,"Kun an sarong lalaki mayo nin kadugo na mabalukat kan pagrogaring dangan magin mayaman siya ngapit asin pwede na niyang balukaton an saiyang daga,"
Leviticus,25,27,"kaipuhan bayadan niya an nakabakal kan maninigong kantidad para sa mga taon na natatada pa bago umabot an masunod na Taon nin Katalingkasan, na iyo an talaan na panahon na ipupuli man sana saiya an daga minsan dai niya iyan balukaton."
Leviticus,25,28,"Alagad kun kulang an kwartang pambalukat niya, an daga padagos na masasadirihan kan nakabakal sagkod na umabot an masunod na Taon nin Katalingkasan na iyo an panahon nin pagbalik kan daga sa dating kagsadiri kaiyan."
Leviticus,25,29,"“Kun an ipinabakal nin sarong lalaki sarong harong na nasa laog kan syudad na nakukudalan, an nagpabakal igwa nin deretso na balukaton iyan sa laog nin sarong taon poon kan aldaw nin pagpabakal."
Leviticus,25,30,"Kun dai niya iyan mabalukat sa laog kan taon na iyan, mawawaraan siya kan deretso nin pagbalukat; an harong magigin permanenteng pagsadiri kan nakabakal asin kapagarakian niya. Dai na iyan ibabalik saiya sa Taon nin Katalingkasan."
Leviticus,25,31,Alagad an mga harong na nasa luwas kan nakukudalan na syudad mimidbidon na arog sa mga oma; an dating kagsadiri kaiyan igwa nin deretsong balukaton giraray iyan asin ibabalik iyan saiya sa Taon nin Katalingkasan kun dai niya nabalukat.
Leviticus,25,32,Alagad an mga Levita igwa nin deretsong balukaton ano man na oras an saindang pagsadiri na yaon sa syudad na itinao sainda.
Leviticus,25,33,"Kun ipinabakal nin sarong Levita an saiyang harong na yaon sa saro kan mga syudad na itinao sainda asin dai niya iyan nabalukat, sa Taon nin Katalingkasan, ibabalik iyan saiya kan nakabakal, huli ta an mga harong na pagsadiri kan mga Levita sa saindang mga syudad, pamana sainda kan banwaan nin Israel sagkod lamang."
Leviticus,25,34,Alagad an mga dagang pasabsaban sa palibot kan mga syudad kan mga Levita dai pwedeng ipabakal; sadiri ninda iyan sagkod lamang.
Leviticus,25,35,"“Kun magin dukha an kapwa nindo Israelita na nag-eerok sa harani nindo asin dai na niya kayang buhayon an saiyang sadiri, dapat na tawan nindo siya kan kaipuhan niya sa buhay, tanganing padagos siyang mamuhay sa kaibahan nindo, arog sa sarong dayuhan o nakikihimanwa."
Leviticus,25,36,"Dai kamo maghagad nin tubo kun siya mag-utang, kundi matakot kamo sa Dios tanganing an kapwa nindo Israelita padagos na mamuhay harani saindo."
Leviticus,25,37,"Dai nindo pagpatuboan an kwartang ipinautang nindo saiya, ni an pagkakan na ipinabakal nindo saiya."
Leviticus,25,38,"Ako an Kagurangnan na saindong Dios, na kuminua saindo hale sa daga nin Egipto tanganing itao saindo an daga nin Canaan asin tanganing ako an magin Dios nindo."
Leviticus,25,39,"“Kun an kapwa nindo Israelita na nag-eerok sa harani nindo magin dukha, asin ipabakal saindo an saiyang sadiri bilang oripon, dai nindo siya pagpalingkodon na arog sa sarong oripon."
Leviticus,25,40,Mag-eerok siya sa kaibahan nindo bilang sarong parapatandan na sorogoon o sarong nakikihimanwa. Maglilingkod siya saindo sagkod na umabot an masunod na Taon nin Katalingkasan.
Leviticus,25,41,"Pag-abot kan panahon na iyan, babayaan niya kamo asin ipag-iiba niya an saiyang mga aki tanganing magpuli sa saiyang pamilya saka sa pagsadiri kan saiyang mga ginikanan."
Leviticus,25,42,"An banwaan nin Israel iyo an mga oripon ko, asin ako an kuminua sainda sa Egipto; dai sinda dapat ipabakal bilang mga oripon."
Leviticus,25,43,Dai nindo sinda pag-apihon kundi matakot kamo sa saindong Dios.
Leviticus,25,44,"Kun nangangaipo kamo nin mga oripon, makakabakal kamo sa mga nasyon na nasa palibot nindo."
Leviticus,25,45,Pwede man nindong bakalon an mga aki kan mga dayuhan na nakikihimanwa saindo. An siring na mga aki na namundag sa saindong daga pwedeng magin pagsadiri nindo.
Leviticus,25,46,"Pwede nindo sindang ipamana sa saindong mga aking lalaki, na saindang paglilingkodan sa bilog nindang buhay. Alagad dai nanggad nindo pag-apihon an kapwa nindo Israelita."
Leviticus,25,47,"“Halimbawa nagyaman an sarong dayuhan o an sarong nakikihimanwa saindo, mantang an sarong Israelita nagin dukha asin ipinabakal niya an saiyang sadiri duman sa dayuhan o sa nakikihimanwa saindo o sa sarong kaayon kan pamilya kan dayuhan."
Leviticus,25,48,"Maski nabakal na siya, igwa pa siya nin deretso na balukaton. Pwede siyang balukaton kan saro sa mga tugang niya"
Leviticus,25,49,"o kan saiyang tiyo o kan saiyang primo o kan saro niyang kadugo na kaayon sa saiyang pamilya; o kun magyaman siya, siya na mismo an mabalukat sa sadiri niya."
Leviticus,25,50,"Makikiolay siya sa nagbakal saiya, asin bibilangon nindang duwa an mga taon poon kan ipabakal niya an saiyang sadiri sagkod sa masunod na Taon nin Katalingkasan. Dapat pag-olayan ninda an maninigong kantidad para sa saiyang katalingkasan sosog sa ibinabayad sa sarong nagpapatandan."
Leviticus,25,51,Ibabalik niya an ibang parte kan kabakalan sosog
Leviticus,25,52,sa bilang kan natatadang mga taon
Leviticus,25,53,na garo man sana siya nagpapatandan taon-taon. Dai siya pwedeng pag-apihon kan saiyang kagurangnan.
Leviticus,25,54,"Kun dai pa siya makatalingkas huli sa mga nasambit na paagi, papatalingkason siya asin an saiyang mga aki sa masunod na Taon nin Katalingkasan."
Leviticus,25,55,"An sarong Israelita dai pwedeng magin oripon sagkod lamang, huli ta an banwaan nin Israel iyo an sakong oripon. Ako an nagkua sainda sa Egipto. Ako an Kagurangnan na saindong Dios.”"
Leviticus,26,1,"Nagtaram an Kagurangnan , “Dai kamo maggibo nin mga ladawan o magpatindog nin mga estatwa, o hariging gapo o inukitan na mga gapo tanganing saindong sambahon. Ako an Kagurangnan na saindong Dios."
Leviticus,26,2,Otobon nindo an sakuyang mga Sabbath asin galangan nindo an lugar na pinagsasambahan sako. Ako an Kagurangnan .
Leviticus,26,3,"“Kun kamo mamuhay sosog sa sakuyang mga togon asin magsunod kan sakuyang mga pagboot,"
Leviticus,26,4,papadarahan ko kamo nin uran sa tamang panahon tanganing magtao nin ani an daga asin mamunga an mga kahoy.
Leviticus,26,5,"Magigin dakul an saindong aanihon, kaya mantang nag-aani pa kamo kan saindong trigo maabot na an panahon na maguno kamo kan ubas asin mantang nagguguno pa kamo kan ubas, maabot na an panahon nin pagsabwag nin trigo. Mapapasaindo an gabos na boot nindong kakanon asin mamumuhay kamong matoninong sa saindong daga."
Leviticus,26,6,“Tatawan ko nin katoninongan an daga asin magkakatorog kamo na dai matatakot sa kiisay man. Hahaleon ko an mga maringis na hayop sa daga asin dai na diyan magkakaigwa nin ralaban.
Leviticus,26,7,Dadaogon nindo an saindong mga kaiwal;
Leviticus,26,8,an lima sa saindo makakadaog nin sanggatos asin an sanggatos saindo makakadaog nin sampolong ribo.
Leviticus,26,9,Bebendisyonan ko kamo saka tatawan nin dakul na aki; ootobon ko an sakong tipan sa saindo.
Leviticus,26,10,"Magigin dakul an saindong aanihon kaya magkakakan kamo nin trigo na haloy na nindong sinaray, asin itatapok nindo an natada kan huring pag-ani tanganing ikalaog nindo an bagong inani."
Leviticus,26,11,Mag-eerok ako sa kaibahan nindo asin dai ko kamo babayaan.
Leviticus,26,12,Iibahan ko kamo; ako an saindong magigin Dios asin kamo an magigin banwaan ko.
Leviticus,26,13,"Ako an Kagurangnan na saindong Dios, na nagkua saindo hale sa Egipto tanganing dai na kamo magin mga oripon. Binari ko na an saindong sakal asin pinalakaw ko kamo na daing sukat ikasopog.”"
Leviticus,26,14,"“Alagad kun dai nindo ako dangogon asin dai nindo gibohon an mga pagboot ko, papadusahan ko kamo."
Leviticus,26,15,"Kun sayumahan nindo an sakuyang mga togon asin kaongisan nindo an sakuyang mga pagboot saka talikodan an sakong tipan,"
Leviticus,26,16,"papadusahan ko kamo. Papadarahan ko kamo nin kasakitan—mga helang na dai nararahay asin kalentura na mabuta saindo saka magpapahalipot kan saindong buhay. Magtatanom kamo, alagad dai iyan makakatabang saindo huli ta an saindong mga kaiwal iyo an makakan kan bunga kaiyan."
Leviticus,26,17,"Lalabanan ko kamo, kaya madadaog kamo, asin an mga anggot saindo iyo an mahade saindo; madulag kamo maski mayo nin naglalamag saindo."
Leviticus,26,18,"“Kun pakatapos kaiyan, dai man giraray kamo magkuyog sako, dadagdagan ko an padusa saindo nin pitong beses huli kan saindong mga kasalan."
Leviticus,26,19,Babarion ko an kapaabaw-abawan kan saindong kapangyarihan; dai magkakaigwa nin uran asin magigin mamara saka matagas siring sa lansang an saindong daga.
Leviticus,26,20,Masasayang an gabos nindong paghihingowa huli ta dai magkakaigwa nin ani an saindong daga; dai man mamumunga an mga kahoy.
Leviticus,26,21,"“Kun padagos kamong magtalikod asin dai magdangog sako, dadagdagan ko pa nin pitong beses an saindong padusa huli kan saindong mga kasalan."
Leviticus,26,22,"Papadarahan ko kamo nin mga maringis na hayop na magadan kan saindong kaakian, asin makakan kan saindong mga ataman na hayop tanganing kadikit na sana an matada saindo kaya mayo na nin maglalakaw sa saindong mga dalan."
Leviticus,26,23,"“Kun pakatapos kaiyan, dai pa giraray kamo magdangog sako kundi padagos na magtalikod sako,"
Leviticus,26,24,ako na mismo an maatubang saindo asin papadusahan ko kamo nin pito pang beses kagabat ki sa mga enot na padusa.
Leviticus,26,25,"Dadarahan ko kamo nin gera huli sa pagtalikod nindo sa satong tipan, asin kun magdurulag kamo pasiring sa saindong mga syudad, papadarahan ko kamo nin mga helang na mayong karahayan, dangan mapipiritan kamong magsuko sa saindong mga kaiwal."
Leviticus,26,26,"Hahaleon ko an ginigikanan kan saindong pagkakan, kaya saro sanang pogon an magagamit nin sampolong babae tanganing lutoan kan gabos nindang tinapay. Irarasyon ninda iyan asin pakatapos nindong magkakan, dai man giraray kamo mababasog."
Leviticus,26,27,"“Kun pakatapos kaiyan magpadagos pa giraray kamo sa pagtalikod sako asin dai pa magsunod,"
Leviticus,26,28,"sa sakong labi-labing kaanggotan, ako na an maatubang saindo asin papadusahan ko kamo nin pito pang beses kagabat ki sa mga naenot na padusa."
Leviticus,26,29,"Magigin makuri an saindong gutom, kaya kakakanon nindo an sadiri nindong mga aki."
Leviticus,26,30,"Raraoton ko an mga lugar na saindong pinagsasambahan sa kabubuldan, gagabaon ko an mga altar nin insenso, dangan itatapok ko an saindong mga bangkay sa ibabaw kan tumba nindong mga dios-dios. Sa kaanggotan,"
Leviticus,26,31,"raraoton ko an saindong mga syudad, kaiba kan mga lugar na saindong pinagsasambahan, asin dai ko aakoon an saindong mga atang."
Leviticus,26,32,Raraoton ko nanggad an saindong daga kaya ngangalasan kan saindong mga kaiwal na masakop kaiyan an siring na kamugtakan.
Leviticus,26,33,"Dadarahan ko kamo nin gera, asin iwawarak ko kamo sa mga dayuhan na daga. Mababayaan an sadiri nindong daga dangan magkakagaraba an saindong mga syudad."
Leviticus,26,34,Dangan makakamtan kan daga an mga taon nin pahingalo na dai nindo ikinatao;
Leviticus,26,35,mayo nin maataman kan daga asin mahihingaloan iyan mantang bihag kamo sa mga daga kan saindong mga kaiwal.
Leviticus,26,36,"“Gigibohon kong magkaigwa nin dakulang takot an mga nagkabirihag saindo kaya maski an hinghing kan sarong dahon na hinahayop nin doros makakapadulag na saindo. Madulag kamo na garo linalamag sa gera, asin matutumba kamo maski mayo man nin kaiwal sa harani nindo."
Leviticus,26,37,Madadasmagan nindo an saindong kaiba asin matutumba kamo maski mayo man nin naglalamag saindo. Dai kamo makakalaban sa saindong mga kaiwal.
Leviticus,26,38,"Magagadan kamong mga bihag, asin hahalonon kamo kan daga kan saindong mga kaiwal."
Leviticus,26,39,"An nagkapira saindo na matatadang buhay sa daga kan saindong mga kaiwal, orog na maghahalipot an buhay huli kan saindong mga kasalan saka kan kasalan nin saindong mga ginikanan."
Leviticus,26,40,"“Alagad ikukumpisal kan saindong mga kapagarakian an saindang mga kasalan saka an kasalan kan saindang mga ginikanan na nagsuhay asin nagtumang sako,"
Leviticus,26,41,"kaya tinalikodan ko sinda asin ipinadarang mga bihag sa daga kan saindang mga kaiwal. Alagad kun magpakumbaba an saindong kapagarakian asin mabayadan na ninda an padusa kan saindang mga kasalan,"
Leviticus,26,42,"gigiromdomon ko an sakong tipan ki Jacob, ki Isaac asin ki Abraham. Babagohon ko an sakong panuga na tatawan nin daga an sakong banwaan."
Leviticus,26,43,Alagad kaipuhan haleon ngona sinda sa daga tanganing mahingaloan iyan asin tanganing mabayadan ninda an padusa sa pagsuhay kan sakong mga togon saka mga pagboot.
Leviticus,26,44,"Alagad maski idtoon sinda sa daga kan saindang mga kaiwal, dai ko nanggad sinda papabayaan o gagadanon, huli ta pagsuway iyan sa tipan ko sainda, asin ako an Kagurangnan na saindang Dios."
Leviticus,26,45,"Babagohon ko an tipan na sakuyang ginibo sa saindang mga ginikanan kan ipahiling ko sa gabos na nasyon an sakong kapangyarihan sa pagpaluwas sa sakong banwaan hale sa Egipto tanganing ako, an Kagurangnan , magin saindang Dios.”"
Leviticus,26,46,Iyo ini an mga togon asin mga pagboot na itinao nin Kagurangnan ki Moises duman sa Bukid nin Sinai para sa banwaan nin Israel.
Leviticus,27,1,Itinao nin Kagurangnan ki Moises
Leviticus,27,2,"an minasunod na pagsusundon para sa banwaan nin Israel. Kun an sarong tawo idinusay sa Kagurangnan bilang panuga, magigin talingkas an tawong iyan sa paagi nin pagbayad kan maninigong kantidad,"
Leviticus,27,3,sosog sa kinaugalean na timbang kan Tabernakulo na iyo an minasunod:
Leviticus,27,4,"–kun lalaki, poon sa beynte sagkod sa sesentang taon an edad: singkwentang pedaso nin plata"
Leviticus,27,5,"–kun babae, poon sa beynte sagkod sa sesentang taon an edad: treyntang pedaso nin plata"
Leviticus,27,6,"–kun aking lalaki, poon sa lima sagkod sa beynteng taon an edad: beynteng pedaso nin plata –kun aking babae, poon sa lima sagkod sa beynteng taon an edad: sampolong pedaso nin plata"
Leviticus,27,7,"–kun aking lalaki, na an edad hababa sa limang taon: limang pedaso nin plata –kun aking babae, na an edad hababa sa limang taon: tolong pedaso nin plata –kun lalaki, na an edad sesenta paitaas: kinseng pedaso nin plata –kun babae, na an edad sesenta paitaas: sampolong pedaso nin plata"
Leviticus,27,8,"Kun an nanugang lalaki sarong dukha asin dai makakabayad kan maninigong kantidad, dadarahon niya an ipinanugang tawo sa padi, asin ini an matao saiya nin mas hababang kantidad, sosog sa kakayahan niya sa pagbayad."
Leviticus,27,9,"Kun sarong hayop na maninigong idolot an ipinanuga sa Kagurangnan , banal iyan, siring man an lambang regalo sa Kagurangnan ,"
Leviticus,27,10,"asin dai pwedeng ribayan nin ibang hayop. Kun gibohon an pagribay, an ipinanugang hayop saka an iriribay pagsadiri nin Kagurangnan ."
Leviticus,27,11,"Alagad kun an ipinanuga sarong maating hayop na dai maninigong idolot sa Kagurangnan , an hayop dadarahon sa padi kan tawong nanuga"
Leviticus,27,12,"asin an padi an masabi kan maninigong kantidad para sa hayop sosog sa karahayan o karatan kaiyan, asin an kantidad na sinabi saiya iyo an babayadan."
Leviticus,27,13,"Kun boot na tuboson an hayop, an nanuga magbabayad kan kantidad na sinabi kan padi dangan madagdag siya nin beynte porsyento."
Leviticus,27,14,"Kun idinusay nin sarong tawo an saiyang harong sa Kagurangnan , pepresyohan iyan kan padi sosog sa klase asin pagkagibo; an presyong iyan dai na maliliwat."
Leviticus,27,15,"Kun boot tuboson an harong kan nagdusay kaiyan, babayadan niya an kantidad na sinabi kan padi dangan madagdag siya nin beynte porsyento."
Leviticus,27,16,"Kun an idinusay sa Kagurangnan sarong parte kan saiyang daga, pepresyohan iyan kan padi sosog sa kadakulan kan banhi na itinatanom diyan; an beynteng kilo nin banhi babayadan nin sampolong pedaso nin plata."
Leviticus,27,17,"Kun an daga idinusay pakatapos pa sana kan Taon nin Katalingkasan, an bilog na kantidad kaiyan iyo an babayadan."
Leviticus,27,18,"Alagad kun idinusay an daga pakalihis nin nagkapirang taon pakatapos kan Taon nin Katalingkasan, kukwentahon kan padi an kantidad kan daga sosog sa bilang kan natatadang mga taon bago umabot an masunod na Taon nin Katalingkasan, asin pepresyohan iyan nin hababang kantidad."
Leviticus,27,19,"Kun an daga boot tuboson kan nagdusay, babayadan niya an kantidad dangan madagdag siya nin beynte porsyento."
Leviticus,27,20,"Kun ipabakal niya sa iba an oma na dai pa niya natubos sa Kagurangnan , mawawara saiya an deretso nin pagtubos kaiyan."
Leviticus,27,21,Sa masunod na Taon nin Katalingkasan an oma magigin permanenteng pagsadiri nin Kagurangnan ; masasadirihan iyan kan mga padi.
Leviticus,27,22,"Kun idusay nin sarong tawo an binakal niyang daga,"
Leviticus,27,23,"pepresyohan iyan kan padi sosog sa bilang kan mga taon bago umabot an masunod na Taon nin Katalingkasan, asin kaipuhan bayadan kan tawong iyan an kantidad sa aldaw man sanang iyan; an kwartang kabakalan sadiri nin Kagurangnan ."
Leviticus,27,24,"Sa Taon nin Katalingkasan, ipupuli an oma sa dating kagsadiri kaiyan o sa saiyang kapagarakian."
Leviticus,27,25,An gabos na kantidad sosog sa kinaugalean na timbang kan Tabernakulo.
Leviticus,27,26,An matuang baka o karnero o kanding sadiri nang dati nin Kagurangnan kaya mayo nin siisay man na magdolot kaiyan saiya bilang boluntad na dolot.
Leviticus,27,27,"An matua kan sarong maating hayop pwedeng tuboson sa kinaugalean na kantidad asin dadagdagan nin beynte porsyento. Kun dai iyan tuboson, ipapabakal iyan sa kinaugalean na kantidad."
Leviticus,27,28,"Alagad mayo nin siisay man na pwedeng magpabakal o magtubos kan ano man na idinusay na sa Kagurangnan , tawo man o hayop o daga. Sagkod pa man pagsadiri iyan nin Kagurangnan ."
Leviticus,27,29,"Maski an sarong tawo na idinusay sa siring na paagi, dai pwedeng tuboson; dapat gadanon."
Leviticus,27,30,"An ikasampolong parte kan gabos na bunga kan daga, trigo man o bunga nin kahoy, pagsadiri nin Kagurangnan ."
Leviticus,27,31,"Kun boot nin sarong tawo na tuboson iyan, mabayad siya kan kinaugalean na kantidad asin madagdag nin beynte porsyento."
Leviticus,27,32,"Kun bilangon na an mga hayop, pagsadiri nin Kagurangnan an lambang ikasampolo."
Leviticus,27,33,"Dai pwedeng laenon kan kagsadiri an mga hayop tanganing an mapili para sa Kagurangnan iyo idtong mga hayop na maluya. Dai siya pwedeng magribay. Kun gibohon niya iyan, an riniribayan sagkod an iriribay magigin pagsadiri nin Kagurangnan asin dai na pwedeng tuboson."
Leviticus,27,34,Iyo ini an mga pagboot na itinao nin Kagurangnan ki Moises duman sa Bukid nin Sinai para sa banwaan nin Israel.
