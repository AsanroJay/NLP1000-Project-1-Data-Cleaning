book,chapter,verse_number,text
Exodus,1,1,"Mao kini ang mga ngalan sa mga anak nga lalaki ni Israel nga misulod sa Ehipto uban kang Jacob, ang matag usa uban sa iyang panimalay:"
Exodus,1,2,"si Ruben, si Simeon, si Levi, si Juda,"
Exodus,1,3,"si Isacar, si Zabulon, ug si Benjamin,"
Exodus,1,4,"si Dan, si Neftali, si Gad, ug si Aser."
Exodus,1,5,"Ug ang tanang kaliwat ni Jacob, 70 ka buok. Si Jose didto nang daan sa Ehipto."
Exodus,1,6,"Unya namatay si Jose ug ang tanan niyang mga igsoon, ug ang tanan niadtong maong kaliwatan."
Exodus,1,7,Apan ang mga kaliwat ni Israel nagmabungahon ug midaghan pag-ayo ug misanay ug nahimong lig-on sa hilabihan gayod ug nalukop nila ang yuta.
Exodus,1,8,Unya dihay miabot nga usa ka bag-ong hari sa Ehipto nga wala makaila kang Jose.
Exodus,1,9,"Ug siya miingon sa iyang katawhan, “Tan-awa, ang katawhan sa Israel hilabihan ka daghan ug mas lig-on pa kay kanato."
Exodus,1,10,"Dali kamo, magmaigmat kita sa pagharong kanila, basin unya ug modaghan sila ug kon moabot kanato ang gubat, unya moipon sila sa atong mga kaaway ug makig-away batok kanato ug moikyas gikan sa yuta.”"
Exodus,1,11,Busa gibutangan nila sila ug mga tigdumala sa buhat aron sa paglisodlisod kanila pinaagi sa mga bug-at nga palas-anon. Ug nagtukod sila alang sa Paraon ug mga siyudad nga tigomanan sa mga bahandi nga mao ang Pitom ug Raamses.
Exodus,1,12,"Apan sa nagdugang ang pagdaogdaog kanila, misamot pa hinuon sila pagdaghan ug pagkatag sa nasod. Ug ang mga Ehiptohanon nangalisang sa katawhan sa Israel."
Exodus,1,13,Busa ilang gipaalagad pag-ayo ang Israel
Exodus,1,14,"ug gihimo ang ilang mga kinabuhi nga makaluluoy tungod sa bug-at nga buhat, sa pagmasa ug yuta, sa pagbuhat ug tisa ug sa tanang matang sa buhat diha sa uma, ug sa tanan nilang buluhaton gipabuhat sila sa walay kaluoy."
Exodus,1,15,"Unya ang hari sa Ehipto miingon sa mga mananabang nga babaye nga Hebreo, nga ang usa kanila ginganlan ug Sipra ug ang usa si Pua,"
Exodus,1,16,"“Sa diha nga manabang kamo sa mga babayeng Hebreo ug makita ninyo sila diha ibabaw sa angkanan nga lantay, kon lalaki kini patya siya ug kon babaye, mabuhi siya.”"
Exodus,1,17,"Apan ang mga mananabang nahadlok sa Dios ug wala sila magbuhat sumala sa gisugo kanila sa hari, hinuon ilang gitugotan nga mabuhi ang mga bata nga lalaki."
Exodus,1,18,"Ug ang hari sa Ehipto mipatawag sa mga mananabang ug miingon kanila, “Nganong gibuhat man ninyo kini, nga inyong gitugotan nga mabuhi ang mga bata nga lalaki?”"
Exodus,1,19,"Ang mga mananabang mitubag sa Paraon, “Kay ang mga babayeng Hebreo dili sama sa mga babayeng Ehiptohanon, lagsik sila, ug manganak na sa dili pa moabot ang mananabang.”"
Exodus,1,20,Busa ang Dios nagbuhat ug maayo sa mga mananabang ug ang katawhan midaghan ug nahimong lig-on kaayo.
Exodus,1,21,"Ug tungod kay ang mga mananabang nahadlok man sa Dios, gihatagan niya sila ug mga panimalay."
Exodus,1,22,"Unya ang Paraon misugo sa tanan niyang katawhan, “Itambog ninyo sa suba ang tanang bata nga lalaki nga Hebreo nga matawo apan ang tanang bata nga babaye tugoti ninyo nga mabuhi.”"
Exodus,2,1,Dihay usa ka tawo nga gikan sa banay ni Levi nga miadto ug nangasawa sa usa ka kaliwat ni Levi.
Exodus,2,2,"Ang babaye nagsamkon ug nanganak ug usa ka bata nga lalaki, ug sa pagkakita niya nga siya matahom nga bata, iyang gitagoan siya sulod sa tulo ka bulan."
Exodus,2,3,"Sa dihang dili na siya makahimo pagtago kaniya, mikuha siya ug usa ka bukag nga hinimo gikan sa mga bugang ug gibulit niya kini ug alkitran ug aspalto, ug iyang gipahiluna ang bata diha niini ug gibutang kini sa kasagbotan daplin sa suba."
Exodus,2,4,Ug ang igsoon nga babaye sa bata nagtindog sa layo aron sa pagtan-aw sa mahitabo kaniya.
Exodus,2,5,Unya ang anak nga babaye sa Paraon miadto sa suba aron maligo samtang ang iyang mga sulugoon nagsuroysuroy sa daplin sa suba. Nakita sa prinsesa ang bukag taliwala sa kasagbotan ug iyang gisugo ang usa niya ka sulugoon nga babaye sa pagkuha niini.
Exodus,2,6,"Sa dihang giablihan niya ang bukag, nakita niya ang bata nga naghilak. Ug naluoy siya sa bata ug miingon, “Usa kini sa mga bata sa mga Hebreo.”"
Exodus,2,7,"Unya ang igsoon nga babaye sa bata miingon sa anak nga babaye sa Paraon, “Molakaw ba ako aron sa pagkuha ug usa ka tig-atiman gikan sa mga babaye nga Hebreo, aron mag-atiman niining bataa alang kanimo?”"
Exodus,2,8,"Ug ang anak nga babaye sa Paraon mitubag, “Lakaw.” Unya milakaw ang batang babaye ug gitawag niya ang inahan sa bata."
Exodus,2,9,"Ug ang anak nga babaye sa Paraon miingon sa inahan sa bata, “Dad-a kining bata ug atimana siya alang kanako ug suholan ko ikaw.” Busa gikuha sa inahan ang bata ug giatiman kini."
Exodus,2,10,"Sa pagkadako na sa bata gidala siya sa inahan ngadto sa anak nga babaye sa Paraon, ug siya nahimo nga iyang anak, ug ginganlan niya siya ug Moises, kay siya miingon man, “Tungod kay siya gikuha nako gikan sa tubig.”"
Exodus,2,11,"Usa niana ka adlaw, sa dihang midako na si Moises, miadto siya sa iyang katawhan ug misud-ong sa ilang mga paghago ug nakita niya ang usa ka Ehiptohanon nga midagmal sa usa ka Hebreo nga usa sa iyang mga kadugo."
Exodus,2,12,"Ug siya mitan-aw sa palibot, ug sa dihang nakita niya nga walay tawo, iyang gipatay ang Ehiptohanon ug gilubong sa balas."
Exodus,2,13,"Sa dihang milakaw siya sa pagkasunod adlaw, nakita niya ang duha ka Hebreo nga nag-away ug siya miingon sa usa nga maoy sad-an, “Nganong imo mang gibunalan ang imong kauban?”"
Exodus,2,14,"Ug siya mitubag, “Kinsa ba ang naghimo kanimo nga pangulo ug maghuhukom kanamo? Naghunahuna ba ikaw sa pagpatay kanako sama sa pagpatay nimo sa Ehiptohanon?” Unya si Moises nahadlok ug miingon sa iyang kaugalingon, “Ang mga tawo nahibalo diay sa nahitabo.”"
Exodus,2,15,"Ug sa pagkadungog sa Paraon mahitungod niini, nagtinguha siya sa pagpatay kang Moises. Apan si Moises mikagiw gikan sa Paraon ug mipuyo sa yuta sa Midian. Ug milingkod siya duol sa usa ka atabay."
Exodus,2,16,Unya ang pari sa Midian adunay pito ka anak nga babaye ug miadto sila sa pagkalos ug tubig ug gipuno nila ang mga pasungan nga imnanan sa mga karnero sa ilang amahan.
Exodus,2,17,Unya nangabot ang mga tigbantay sa karnero ug gipapahawa sila. Apan si Moises mitindog ug mitabang kanila ug mipainom sa ilang mga karnero.
Exodus,2,18,"Sa ilang pagpauli, ang ilang amahan nga si Reuel miingon kanila, “Nganong sayo man kamong miabot karong adlawa?”"
Exodus,2,19,"Ug sila mitubag, “Usa ka Ehiptohanon miluwas kanamo gikan sa kamot sa mga tigbantay sa karnero ug siya pa gani ang mikalos ug tubig alang kanamo, ug gipainom ang mga karnero.”"
Exodus,2,20,"Siya miingon sa iyang mga anak nga babaye, “Hain man siya? Nganong gibiyaan man ninyo siya? Tawga ninyo siya aron makakaon”"
Exodus,2,21,Ug si Moises miuyon sa pagpuyo uban niadtong tawhana ug iyang gihatag kang Moises ang iyang anak nga babaye nga si Zipora.
Exodus,2,22,"Ug siya nanganak ug usa ka bata nga lalaki ug gitawag ni Moises ug Gersom, kay siya miingon, “Nahimo akong langyaw sa laing yuta.”"
Exodus,2,23,"Human sa taas nga panahon, namatay ang hari sa Ehipto. Ug ang katawhan sa Israel nag-agulo tungod sa pagkaulipon ug nagpakitabang. Ug midangat sa Dios ang ilang pagtuaw tungod sa ilang pagkaulipon."
Exodus,2,24,"Ug sa dihang nadungog sa Dios ang ilang mga pag-agulo, nahinumdom siya sa iyang kasabotan uban kang Abraham, kang Isaac ug kang Jacob."
Exodus,2,25,Ug nakita sa Dios ang katawhan sa Israel ug ang Dios nahibalo sa ilang kahimtang.
Exodus,3,1,"Samtang si Moises nagbantay sa panon sa mga hayop ni Jetro nga iyang ugangan nga pari sa Midian, iyang gidala ang panon sa mga hayop ngadto sa kasadpang bahin sa kamingawan ug miadto sa Horeb, ang bukid sa Dios."
Exodus,3,2,Didto ang anghel sa Ginoo mipakita kaniya pinaagi sa usa ka siga sa kalayo sa taliwala sa usa ka sampinit. Ug siya mitan-aw ug nakita niya nga ang sampinit nagsiga apan wala kini maugdaw.
Exodus,3,3,"Unya si Moises miingon, “Moadto ako ug tan-awon nako kining talagsaong talan-awon, kon ngano nga wala maugdaw ang sampinit.”"
Exodus,3,4,"Sa dihang nakita sa Ginoo nga si Moises miadto aron sa pagtan-aw niini, ang Dios mitawag kaniya gikan sa sampinit, “Moises, Moises!” Ug siya miingon, “Ania ako.”"
Exodus,3,5,"Unya ang Dios miingon, “Ayaw pagduol. Huboa ang imong mga sandalyas gikan sa imong mga tiil, kay ang dapit nga imong gitindogan yuta nga balaan.”"
Exodus,3,6,"Ug siya miingon, “Ako mao ang Dios sa imong amahan, ang Dios ni Abraham, ang Dios ni Isaac ug ang Dios ni Jacob.” Unya gitago ni Moises ang iyang nawong kay siya nahadlok nga motan-aw sa Dios."
Exodus,3,7,"Unya ang Ginoo miingon, “Nakita nako ang kasakit sa akong katawhan nga atua sa Ehipto ug nadungog nako ang ilang pagtuaw tungod sa mga tigdumala sa buhat ug nahibaloan nako ang ilang kasakitan."
Exodus,3,8,"Busa nanaog ako sa pagluwas kanila gikan sa kamot sa mga Ehiptohanon, ug sa pagkuha kanila gikan niadtong yutaa ngadto sa usa ka maayo ug lapad nga yuta, sa yuta diin nag-agas ang gatas ug dugos, sa mga dapit sa mga Canaanhon, sa mga Hitihanon, sa mga Amorihanon, sa mga Perisihanon, sa mga Hibihanon ug sa mga Jebusihanon."
Exodus,3,9,Ug karon ang pagtuaw sa katawhan sa Israel miabot kanako ug nakita nako kon giunsa sila pagdaogdaog sa mga Ehiptohanon.
Exodus,3,10,"Busa, dali, paadtoon ko ikaw ngadto sa Paraon aron kuhaon nimo ang akong katawhan, ang mga anak ni Israel gikan sa Ehipto.”"
Exodus,3,11,"Apan si Moises miingon sa Dios, “Kinsa ba ako nga moadto sa Paraon ug magkuha sa mga anak ni Israel gikan sa Ehipto?”"
Exodus,3,12,"Siya miingon, “Ako mag-uban kanimo ug kini mao ang ilhanan alang kanimo nga ikaw akong gisugo: sa dihang makuha na nimo ang katawhan gikan sa Ehipto, mag-alagad kamo sa Dios dinhi niining bukira.”"
Exodus,3,13,"Unya si Moises miingon sa Dios, “Kon ako moadto sa katawhan sa Israel, ug moingon kanila, ‘Ang Dios sa inyong mga katigulangan nagsugo kanako nganhi kaninyo,’ ug kon sila mangutana kanako, ‘Unsay iyang ngalan?’ unsa ang isulti nako kanila?”"
Exodus,3,14,"Ug ang Dios miingon kang Moises, “AKO MAO AKO.” Ug siya miingon, “Isulti kini sa katawhan sa Israel, ‘Siya nga miingon nga “AKO MAO” mao ang nagsugo kanako nganhi kaninyo.’ ”"
Exodus,3,15,"Ang Dios miingon usab kang Moises, “Mao kini ang isulti nimo sa katawhan sa Israel, ‘Si Yahweh, , ang Dios sa inyong mga katigulangan, ang Dios ni Abraham, ang Dios ni Isaac ug ang Dios ni Jacob, nagsugo kanako nganhi kaninyo.’ Kini mao ang akong ngalan hangtod sa kahangtoran ug mao nga mahinumdoman ako sa tanang kaliwatan."
Exodus,3,16,"Lakaw ug tigoma ang mga kadagkoan sa Israel ug ingna sila, ‘Si Yahweh, ang Dios sa inyong mga katigulangan, ang Dios ni Abraham, ni Isaac ug ni Jacob, mitungha kanako nga nag-ingon, “Ako nagtan-aw kaninyo ug sa gibuhat kaninyo didto sa Ehipto."
Exodus,3,17,"Ug ako nagsaad sa pagkuha kaninyo gikan sa kalisdanan sa Ehipto ngadto sa yuta sa mga Canaanhon, sa mga Hitihanon, sa mga Amorihanon, sa mga Perisihanon, sa mga Hibihanon ug sa mga Jebusihanon, usa ka yuta diin nag-agas ang gatas ug dugos.” ’"
Exodus,3,18,"Sila mamati sa imong tingog ug ikaw ug ang mga pangulo sa Israel moadto sa hari sa Ehipto ug moingon kaniya, ‘Si Yahweh, ang Dios sa mga Hebreo, nagpakita kanamo, ug karon naghangyo kami kanimo sa pagtugot kanamo sa paglakaw ug tulo ka adlaw nga panaw ngadto sa kamingawan aron maghalad kami ngadto kang Yahweh nga among Dios.’"
Exodus,3,19,"Nahibalo ako nga ang hari sa Ehipto dili motugot kaninyo sa paglakaw, gawas kon pinaagi sa usa ka gamhanang kamot."
Exodus,3,20,"Busa tuy-oron nako ang akong kamot ug hampakon nako ang Ehipto pinaagi sa tanang mga katingalahan nga buhaton nako taliwala niini, ug human niana tugotan kamo niya sa paglakaw."
Exodus,3,21,"Ug ako maghimo niining katawhan nga kahimut-an sa mga mata sa mga Ehiptohanon, ug sa paglakaw ninyo, dili kamo molakaw nga walay mga dala."
Exodus,3,22,"Apan ang matag babaye mangayo ug mga alahas nga plata, mga alahas nga bulawan ug mga bisti gikan sa iyang silingan ug sa babaye nga nag-abot sa iyang balay, ug ipanul-ob ninyo kini sa inyong mga anak nga lalaki ug sa inyong mga anak nga babaye. Niining paagiha makuhaan ninyo ug bahandi ang mga Ehiptohanon.”"
Exodus,4,1,"Unya si Moises mitubag, “Apan dili sila motuo kanako ug dili mamati sa akong tingog, kay sila moingon, ‘Ang Ginoo wala magpakita kanimo.’ ”"
Exodus,4,2,"Ug ang Ginoo miingon, “Unsa man kanang anaa sa imong kamot?” Ug siya miingon, “Usa ka sungkod.”"
Exodus,4,3,"Siya miingon kaniya, “Ilabay kana sa yuta.” Busa iya kining gilabay sa yuta ug nahimo kining usa ka bitin. Ug si Moises mipalayo gikan niini."
Exodus,4,4,"Unya ang Ginoo miingon kang Moises, “Tuy-ora ang imong kamot ug kupti kini sa ikog.” Ug iyang gituy-od ang iyang kamot ug gikuptan niya kini ug nahimo na usab kini nga sungkod diha sa iyang kamot."
Exodus,4,5,"“Unya sila motuo nga nagpakita kanimo ang Ginoo , ang Dios sa ilang mga katigulangan, ang Dios ni Abraham, ang Dios ni Isaac ug ang Dios ni Jacob.”"
Exodus,4,6,"Ang Ginoo miingon pag-usab kaniya, “Ibutang ang imong kamot sa imong dughan ilalom sa imong kupo.” Ug gibutang niya ang iyang kamot sa ilalom sa iyang kupo, ug sa iyang pagkuha niini, ang iyang kamot gisanla ug puti kaayo."
Exodus,4,7,"Unya ang Dios miingon, “Ibalik pagbutang ang imong kamot sa imong dughan ilalom sa imong kupo.” Ug iyang gibalik pagbutang ang iyang kamot sa ilalom sa iyang kupo ug sa iyang pagkuha niini, naulian kini sama sa ubang bahin sa iyang lawas."
Exodus,4,8,"Ang Dios miingon, “Kon sila dili motuo kanimo o magtagad sa una nga ilhanan, sila mahimong motuo sa ikaduhang ilhanan."
Exodus,4,9,"Kon dili pa gayod sila motuo niining duha ka ilhanan o mamati sa imong tingog, pagkuha ug tubig sa suba sa Nilo ug ibubo kini sa yuta. Ug ang tubig nga imong kuhaon sa suba mahimong dugo ibabaw sa yuta.”"
Exodus,4,10,"Apan si Moises miingon sa Ginoo , “O akong Ginoo, dili ako maayong manulti bisan hangtod karon ug bisan sukad sa imong pagpakigsulti sa imong ulipon; kay ako hinay nga mosulti ug yungit ug dila.”"
Exodus,4,11,"Unya ang Ginoo miingon kaniya, “Kinsa ba ang nagbuhat sa baba sa tawo? Kinsa ba ang naghimo sa tawo nga amang o bungol o makakita o buta? Dili ba ako man, ang Ginoo ?"
Exodus,4,12,"Busa lakaw, kay ako mag-uban sa imong baba ug magtudlo kanimo kon unsa ang imong isulti.”"
Exodus,4,13,"Apan si Moises miingon, “O akong Ginoo, naghangyo ako, lain lang ang paadtoa.”"
Exodus,4,14,"Unya ang Ginoo nasuko kang Moises ug miingon, “Wala ba diha si Aaron, ang imong igsoon nga Levihanon? Nahibalo ako nga siya maayong manulti. Ug tan-awa, siya nagpaingon nganhi sa pagsugat kanimo, ug sa dihang makakita siya kanimo, malipay siya diha sa iyang kasingkasing."
Exodus,4,15,Ug ikaw mosulti kaniya ug magbutang sa mga pulong sa iyang baba ug ako mag-uban sa imong baba ug sa iya usab ug ako magtudlo kaninyo sa inyong buhaton.
Exodus,4,16,Unya siya magsulti ngadto sa katawhan alang kanimo ug siya mahimong imong magsusulti ug ikaw mahimong sama sa Dios ngadto kaniya.
Exodus,4,17,Ug ikaw magbitbit niining sungkod sa imong kamot nga uban niini magbuhat ikaw ug mga ilhanan.”
Exodus,4,18,"Unya si Moises mibalik ngadto kang Jetro nga iyang ugangan ug miingon kaniya, “Naghangyo ako kanimo, pabalika ako ngadto sa akong mga kadugo nga atua sa Ehipto ug akong tan-awon kon buhi pa ba sila.” Ug si Jetro miingon kang Moises, “Lakaw nga malinawon.”"
Exodus,4,19,"Ang Ginoo miingon kang Moises didto sa Midian, “Balik ngadto sa Ehipto kay nangamatay na ang tanang nagtinguha sa imong kinabuhi.”"
Exodus,4,20,"Busa gikuha ni Moises ang iyang asawa ug ang iyang mga anak nga lalaki ug gipasakay sila sa usa ka asno ug mibalik siya sa yuta sa Ehipto, ug gidala ni Moises ang sungkod sa Dios diha sa iyang kamot."
Exodus,4,21,"Ug ang Ginoo miingon kang Moises, “Sa imong pagbalik sa Ehipto, tan-awa nga imong buhaton sa atubangan sa Paraon ang tanang kahibulongan nga akong gibutang sa imong kamot, apan akong pagahion ang iyang kasingkasing aron dili niya tugotan sa paglakaw ang katawhan."
Exodus,4,22,"Ug ikaw moingon sa Paraon, ‘Mao kini ang giingon Ginoo : Si Israel mao ang akong kamagulangan nga anak nga lalaki,"
Exodus,4,23,"ug ako mag-ingon kanimo, “Tugoti nga molakaw ang akong anak, aron siya makaalagad kanako.” Apan kon ikaw magdumili sa pagpalakaw kaniya, patyon nako ang imong kamagulangan nga anak nga lalaki.’ ”"
Exodus,4,24,"Didto sa dalan, sa usa ka balay nga abotanan, ang Ginoo misugat kaniya ug nagtinguha sa pagpatay kaniya."
Exodus,4,25,"Unya si Zipora mikuha ug usa ka hait nga bato ug gituli niya ang iyang anak nga lalaki ug ang panit nga naputol gipahid niya sa tiil ni Moises ug miingon, “Sa pagkatinuod, ikaw usa ka bana sa dugo alang kanako!”"
Exodus,4,26,"Tungod niini iyang gitugotan siya sa paglakaw. Si Zipora miingon niini, “Ikaw usa ka bana sa dugo,” tungod sa pagtuli."
Exodus,4,27,"Unya ang Ginoo miingon kang Aaron, “Adto sa kamingawan aron sa pagsugat kang Moises.” Ug siya miadto ug misugat kang Moises didto sa bukid sa Dios ug mihalok kaniya."
Exodus,4,28,"Si Moises misugilon kang Aaron sa tanang pulong sa Ginoo nga tungod niini gisugo siya, ug sa tanang ilhanan nga gitugyan kaniya sa pagbuhat."
Exodus,4,29,Unya si Moises ug si Aaron miadto ug gitigom ang tanang pangulo sa katawhan sa Israel.
Exodus,4,30,Ug gisugilon ni Aaron ang tanang pulong nga gisulti sa Ginoo kang Moises ug siya mibuhat ug mga ilhanan diha sa panan-aw sa katawhan.
Exodus,4,31,"Ug ang katawhan mituo. Sa pagkadungog nila nga ang Ginoo miduaw sa katawhan sa Israel ug nga nakita niya ang ilang kasakitan, giduko nila ang ilang mga ulo ug misimba sila."
Exodus,5,1,"Unya miadto si Moises ug si Aaron sa Paraon ug miingon kaniya, “Mao kini ang giingon ni Yahweh, ang Dios sa Israel, ‘Tugoti sa paglakaw ang akong katawhan aron sila makahimo ug kasaulogan alang kanako didto sa kamingawan.’ ”"
Exodus,5,2,"Apan ang Paraon mitubag, “Kinsa ba si Yahweh nga kinahanglang mamati ako sa iyang tingog ug magtugot sa pagpalakaw sa Israel? Wala ako makaila kang Yahweh, dili usab ako motugot sa pagpalakaw sa Israel.”"
Exodus,5,3,"Unya sila miingon, “Ang Dios sa mga Hebreo nakigkita kanamo. Tugoti kami sa paglakaw ug tulo ka adlaw nga panaw ngadto sa kamingawan aron kami makahalad ngadto sa Ginoo nga among Dios, basin unya ug silotan kami niya pinaagi sa kamatay ug espada.”"
Exodus,5,4,"Apan ang hari sa Ehipto miingon kanila, “Moises ug Aaron, nganong inyo mang kuhaon ang katawhan gikan sa ilang buhat? Balik kamo sa inyong buhat.”"
Exodus,5,5,"Ug ang Paraon miingon, “Tan-awa, ang katawhan sa yuta daghan na ug inyo silang pahunongon sa ilang mga buhat!”"
Exodus,5,6,"Niadtong adlawa nagsugo ang Paraon sa mga tigdumala sa buhat sa katawhan ug sa ilang mga kapatas,"
Exodus,5,7,“Ayaw na kamo panghatag ug dagami ngadto sa katawhan alang sa pagbuhat ug tisa ingon sa gihimo hangtod karon. Pasagdi sila nga maoy manguha ug dagami alang sa ilang kaugalingon.
Exodus,5,8,"Apan ang gidaghanon sa mga tisa nga ilang gibuhat kaniadto maoy inyong ipahamtang kanila ug ayaw ninyo kini paubsi bisan diyotay kay sila tapolan, ug tungod niana sila nagsinggit, ‘Tugoti kami sa paglakaw aron maghalad sa among Dios.’"
Exodus,5,9,Pahamtangi ug bug-at pa nga buhat ang mga lalaki aron sila magkalisod niini ug dili magtagad sa mga pulong nga bakak.”
Exodus,5,10,"Busa ang mga tigdumala sa buhat sa katawhan ug ang ilang mga kapatas miadto ug miingon sa katawhan, “Mao kini ang giingon sa Paraon, ‘Ako dili manghatag kaninyo ug dagami."
Exodus,5,11,"Pangadto kamo, panguha ug dagami sa bisan diin nga kamo makakita niini, apan ang inyong buhat dili gayod paubsan.’ ”"
Exodus,5,12,Busa ang katawhan nakatag sa tibuok yuta sa Ehipto aron sa pagkuha ug mga tuod sa trigo ingon nga dagami.
Exodus,5,13,"Ang mga tigdumala sa buhat nagpadali kanila nga nag-ingon, “Humana ninyo ang inyong buhat, ang inadlaw ninyong buhat sama kaniadto nga may dagami kamo.”"
Exodus,5,14,"Ug ang mga kapatas sa katawhan sa Israel nga gipahimutang diha kanila sa mga tigdumala sa buhat sa Paraon gipanglatos ug gipangutana, “Nganong wala man ninyo buhata ang tanan ninyong buluhaton sa pagbuhat ug tisa niining adlawa sama kaniadto?”"
Exodus,5,15,Unya ang mga kapatas sa katawhan sa Israel miadto ug nagpakitabang sa Paraon “Nganong nagbuhat man ikaw sa ingon ngadto sa imong mga ulipon?
Exodus,5,16,"Walay dagami nga gihatag sa imong mga ulipon, apan miingon sila kanamo, ‘Pagbuhat kamo ug tisa!’ Tan-awa, ang imong mga ulipon gipanglatos, apan ang sayop anaa sa imong kaugalingong katawhan.”"
Exodus,5,17,"Apan siya miingon, “Tapolan kaayo kamo ug mao kana nga moingon kamo, ‘Manglakaw kita ug maghalad ngadto sa Ginoo .’"
Exodus,5,18,Busa lakaw kamo sa inyong buhat kay walay dagami nga ihatag kaninyo apan kinahanglang maghimo kamo sa gikinahanglang gidaghanon sa mga tisa.”
Exodus,5,19,"Nakita sa mga kapatas sa katawhan sa Israel nga sila anaa sa daotang kahimtang, sa dihang miingon sila, “Ayaw gayod ninyo paubsi bisan diyotay ang gidaghanon sa tisa nga inyong buhaton matag adlaw.”"
Exodus,5,20,Ilang nasugatan si Moises ug si Aaron nga nagtindog sa dalan sa ilang pagpauli gikan sa Paraon.
Exodus,5,21,"Ug ang mga kapatas miingon kanila, “Makita unta sa Ginoo ang inyong gibuhat ug hukman kamo kay gihimo ninyo kami nga dulumtanan sa mga mata sa Paraon ug sa mga mata sa iyang mga sulugoon ug nagbutang ug espada diha sa ilang mga kamot aron sa pagpatay kanamo.”"
Exodus,5,22,"Unya si Moises mibalik ngadto sa Ginoo ug miingon, “O Ginoo, ngano man nga imong gilisodlisod kining katawhan? Nganong imo man ako nga gipadala?"
Exodus,5,23,"Kay sukad sa akong pag-adto sa Paraon aron sa pagsulti kaniya tungod sa imong ngalan, naghimo siya ug kadaot niining katawhan ug wala gayod nimo luwasa ang imong katawhan.”"
Exodus,6,1,"Apan ang Ginoo miingon kang Moises, “Karon imong makita kon unsay buhaton nako sa Paraon kay pinaagi sa kamot nga kusgan motugot siya sa pagpalakaw kanila ug pinaagi sa kamot nga kusgan iyang abogon sila ngadto sa gawas sa iyang yuta.”"
Exodus,6,2,"Ug ang Dios miingon kang Moises, “Ako mao ang Ginoo."
Exodus,6,3,"Ako mipakita kang Abraham, kang Isaac ug kang Jacob, ingon nga Dios nga Labing Gamhanan apan sa akong ngalan, Yahweh, wala ako magpaila kanila."
Exodus,6,4,"Gihimo usab nako ang akong kasabotan uban kanila, aron sa paghatag kanila sa yuta sa Canaan, ang yuta nga ilang gipuy-an ingon nga mga langyaw."
Exodus,6,5,"Dugang pa, nadungog nako ang pag-agulo sa katawhan sa Israel nga giulipon sa mga Ehiptohanon ug nahinumdoman nako ang akong kasabotan."
Exodus,6,6,"Busa sultihi ang katawhan sa Israel nga ako mao ang Ginoo, ug ako magpagawas kaninyo gikan sa mga kabug-at nga gipapas-an sa mga Ehiptohanon ug luwason ko kamo gikan sa ilang pagpangulipon ug lukaton ko kamo uban sa bukton nga tinuy-od ug uban sa dagkong buhat sa paghukom."
Exodus,6,7,"Kuhaon ko kamo ingon nga akong katawhan ug ako mahimo nga inyong Dios. Ug kamo mahibalo nga ako, ang Ginoo nga inyong Dios, nagpagula kaninyo gikan sa mga kabug-at nga gipapas-an kaninyo sa mga Ehiptohanon."
Exodus,6,8,"Ug dad-on ko kamo ngadto sa yuta nga akong gipanumpa nga ihatag kang Abraham, kang Isaac ug kang Jacob ug ihatag ko kini kaninyo ingon nga panulundon. Ako mao ang Ginoo. ”"
Exodus,6,9,Si Moises misulti sa ingon ngadto sa katawhan sa Israel apan wala sila mamati kang Moises tungod sa ilang kaluya sa espiritu ug tungod sa ilang pintas nga kaulipnan.
Exodus,6,10,"Unya ang Ginoo miingon kang Moises,"
Exodus,6,11,"“Lakaw, sultihi ang Paraon nga hari sa Ehipto nga pagulaon niya ang katawhan sa Israel gikan sa iyang yuta.”"
Exodus,6,12,"Apan si Moises miingon sa Ginoo, “Ang katawhan sa Israel wala mamati kanako busa unsaon man usab sa Paraon pagpamati kanako nga ako dili man maayong manulti?”"
Exodus,6,13,Apan ang Ginoo misulti kang Moises ug kang Aaron ug mihatag kanila ug sugo alang sa katawhan sa Israel ug alang sa Paraon nga hari sa Ehipto sa pagpagula sa katawhan sa Israel gikan sa yuta sa Ehipto.
Exodus,6,14,"Kini mao ang mga pangulo sa mga panimalay sa ilang mga katigulangan. Ang mga anak nga lalaki ni Ruben, ang kamagulangan ni Israel: si Hanok, si Palu, si Hesron ug si Carmi. Kini sila mao ang mga panimalay ni Ruben."
Exodus,6,15,"Ang mga anak nga lalaki ni Simeon: si Jemuel, si Jamin, si Ohad, si Jakin, si Zohar ug si Shaul nga anak sa usa ka babaye nga Canaanhon. Kini mao ang mga panimalay ni Simeon."
Exodus,6,16,"Ang mga ngalan sa mga anak ni Levi sumala sa ilang mga kaliwatan: si Gerson, si Kohat ug si Merari. Ug ang mga tuig sa kinabuhi ni Levi 137 ka tuig."
Exodus,6,17,Ang mga anak nga lalaki ni Gerson: si Libni ug si Simei sumala sa ilang panimalay.
Exodus,6,18,"Ang mga anak nga lalaki ni Kohat: si Amram, si Isar, si Hebron ug si Uziel. Ug ang mga tuig sa kinabuhi ni Kohat, 133 ka tuig."
Exodus,6,19,Ang mga anak nga lalaki ni Merari: si Mali ug si Musi. Kini sila mao ang mga panimalay sa mga Levihanon sumala sa ilang mga kaliwatan.
Exodus,6,20,"Si Amram nangasawa kang Jocabed, igsoong babaye sa iyang amahan ug gianak ni Jocabed alang kaniya si Aaron ug si Moises. Ug ang tuig sa kinabuhi ni Amram 137 ka tuig."
Exodus,6,21,"Ang mga anak nga lalaki ni Isar: si Korah, si Nefeg ug si Zikri."
Exodus,6,22,"Ang mga anak nga lalaki ni Uziel: si Misael, si Elsapan, ug si Sitri."
Exodus,6,23,"Si Aaron nangasawa kang Eliseba, anak nga babaye ni Aminadab ug igsoon ni Nason. Ug gianak ni Eliseba kaniya si Nadab, si Abihu, si Eleasar ug si Itamar."
Exodus,6,24,"Ang mga anak nga lalaki ni Korah: si Asir, si Elkana ug si Abiasaf. Kini sila mao ang mga panimalay sa mga Korahanon."
Exodus,6,25,Si Eleasar nga anak ni Aaron nangasawa sa usa sa mga anak ni Putiel ug kini nanganak alang kaniya kang Pinehas. Kini mao ang mga pangulo sa mga panimalay sa mga katigulangan sa mga Levihanon sumala sa ilang panimalay.
Exodus,6,26,"Kini mao ang Aaron ug Moises nga giingnan sa Ginoo, “Kuhaa ang katawhan sa Israel gikan sa yuta sa Ehipto sumala sa ilang mga panon.”"
Exodus,6,27,"Kini sila mao ang nakigsulti sa Paraon nga hari sa Ehipto aron sa pagkuha sa katawhan sa Israel gikan sa Ehipto, kini si Moises ug si Aaron."
Exodus,6,28,"Sa adlaw nga misulti ang Ginoo kang Moises didto sa yuta sa Ehipto,"
Exodus,6,29,"ang Ginoo miingon, “Ako ang Ginoo, sultihi ang Paraon nga hari sa Ehipto sa tanan nga akong gisulti kanimo.”"
Exodus,6,30,"Apan si Moises miingon sa Ginoo, “Tan-awa, ako dili maayong manulti busa unsaon man pagpamati sa Paraon kanako?”"
Exodus,7,1,"Ang Ginoo miingon kang Moises, “Tan-awa, gihimo ko ikaw ingon nga Dios ngadto sa Paraon ug si Aaron nga imong igsoon mahimong propeta nimo."
Exodus,7,2,"Isulti ang tanan nga akong gisugo kanimo ug si Aaron nga imong igsoon mosulti sa Paraon, aron tugotan ang katawhan sa Israel sa paggawas gikan sa iyang yuta."
Exodus,7,3,Apan akong pagahion ang kasingkasing sa Paraon ug padaghanon nako sa yuta sa Ehipto ang akong mga ilhanan ug mga kahibulongan.
Exodus,7,4,"Unya ang Paraon dili mamati kaninyo ug ibutang nako ang akong kamot ibabaw sa Ehipto, ug kuhaon nako ang akong mga panon, ang akong katawhan nga mga anak ni Israel, gikan sa yuta sa Ehipto pinaagi sa dagkong mga buhat sa paghukom."
Exodus,7,5,"Ug ang mga Ehiptohanon mahibalo nga ako mao ang Ginoo, sa diha nga tuy-oron nako ang akong kamot batok sa Ehipto ug kuhaon nako ang katawhan sa Israel gikan sa taliwala nila.”"
Exodus,7,6,Ug kini gibuhat ni Moises ug ni Aaron sumala sa gisugo sa Ginoo kanila.
Exodus,7,7,Si Moises nagpanuigon na ug 80 ka tuig ug si Aaron may 83 ka tuig sa dihang misulti sila sa Paraon.
Exodus,7,8,"Ang Ginoo miingon kang Moises ug kang Aaron,"
Exodus,7,9,"“Sa diha nga moingon ang Paraon kaninyo, ‘Ipamatuod ang inyong kaugalingon pinaagi sa pagbuhat ug milagro,’ ingna si Aaron, ‘Kuhaa ang imong sungkod ug iitsa kini sa atubangan sa Paraon aron mahimo kining bitin.’ ”"
Exodus,7,10,"Busa si Moises ug si Aaron miadto sa Paraon ug gibuhat nila kini sumala sa gisugo sa Ginoo ug giitsa ni Aaron ang iyang sungkod sa atubangan sa Paraon ug sa iyang mga alagad, ug kini nahimong bitin."
Exodus,7,11,Unya gipatawag sa Paraon ang mga maalamon ug ang mga tigsalamangka; ug sila usab nga may mga anting-anting diha sa Ehipto nagbuhat ug sama niini pinaagi sa ilang mga lamat.
Exodus,7,12,Kay ang matag usa miitsa sa iyang sungkod ug nahimo kining mga bitin apan ang sungkod ni Aaron milamoy sa ilang mga sungkod.
Exodus,7,13,Sa gihapon ang kasingkasing sa Paraon gahi ug siya wala mamati kanila sumala sa gisulti sa Ginoo.
Exodus,7,14,"Unya ang Ginoo miingon kang Moises, “Ang kasingkasing sa Paraon migahi, nagdumili siya sa pagpalakaw sa katawhan."
Exodus,7,15,Adtoa ang Paraon sa pagkabuntag kay siya moadto sa tubig. Paabota siya sa daplin sa suba ug bitbita ang sungkod nga nahimong bitin.
Exodus,7,16,"Ug ingna siya, ‘Ang Ginoo, ang Dios sa mga Hebreo, nagsugo kanako nganhi kanimo, nga nag-ingon, “Tugoti sa paglakaw ang akong katawhan aron sila makaalagad kanako didto sa kamingawan ug tan-awa, wala pa gihapon ikaw motuman.”"
Exodus,7,17,"Mao kini ang giingon sa Ginoo: Pinaagi niini makaila ikaw nga ako mao ang Ginoo, tan-awa, akong hampakon sa sungkod nga ania sa akong kamot ang tubig nga anaa sa suba sa Nilo ug kini mahimong dugo."
Exodus,7,18,"Ug ang mga isda nga anaa sa suba mangamatay, ug mabaho ang suba ug lud-on ang mga Ehiptohanon sa pag-inom sa tubig gikan sa suba.’ ”"
Exodus,7,19,"Ug ang Ginoo miingon kang Moises, “Ingna si Aaron, ‘Kupti ang imong sungkod ug ituy-od ang imong kamot sa ibabaw sa katubigan sa Ehipto, sa ilang mga suba, sa ilang mga kanal, ug sa ilang kadanawan, ug sa tanan nilang mga lim-aw sa tubig, aron mahimo kining dugo. Ug unya adunay dugo sa tibuok kayutaan sa Ehipto, bisan sa mga sudlanan nga kahoy ug sa mga sudlanan nga bato.’ ”"
Exodus,7,20,"Si Moises ug si Aaron mibuhat sa gisugo sa Ginoo, ug sa atubangan sa Paraon ug sa atubangan sa iyang mga alagad gibakyaw niya ang sungkod ug gihampak kini sa tubig sa suba, ug ang tanang tubig sa suba nahimong dugo."
Exodus,7,21,"Ug ang mga isda nga diha sa suba nangamatay, ug ang suba nabaho nga tungod niana ang mga Ehiptohanon wala makainom sa tubig nga gikan niini. Ug ang dugo milukop sa tibuok yuta sa Ehipto."
Exodus,7,22,"Apan ang mga tigsalamangka sa Ehipto mibuhat sa samang butang pinaagi sa ilang mga lamat, busa ang kasingkasing sa Paraon nagpabilin nga gahi ug siya wala mamati kanila, sumala sa gisulti sa Ginoo."
Exodus,7,23,"Ang Paraon mitalikod ug mipauli sa iyang balay, wala gani manumbaling niini sa iyang kasingkasing."
Exodus,7,24,"Ug ang tanang Ehiptohanon nagkalot sa palibot sa suba aron makakuha ug tubig nga mainom, kay sila wala man makahimo sa pag-inom sa tubig sa suba."
Exodus,7,25,Natapos ang pito ka adlaw human hampaka sa Ginoo ang suba.
Exodus,8,1,"Unya ang Ginoo miingon kang Moises, “Adtoa ang Paraon ug ingna siya, ‘Mao kini ang giingon sa Ginoo: Tugoti sa paglakaw ang akong katawhan aron sila makaalagad kanako."
Exodus,8,2,"Apan kon ikaw dili motugot kanila sa pagpalakaw, kastigohon nako ang imong nasod pinaagi sa mga baki."
Exodus,8,3,"Ug ang suba mapuno sa mga baki nga manaka ug manulod sa imong balay ug sa imong lawak nga higdaanan, sa ibabaw sa imong higdaanan, sa mga balay sa imong mga alagad ug sa imong katawhan, sulod sa imong mga pugon ug sa imong mga masahan."
Exodus,8,4,"Ang mga baki manungtong kanimo, sa imong katawhan ug sa tanan nimo nga mga alagad.’ ”"
Exodus,8,5,"Ug ang Ginoo miingon kang Moises, “Ingna si Aaron, ‘Tuy-ora ang imong kamot uban ang imong sungkod ibabaw sa mga suba, sa mga kanal ug sa mga danawan aron patunghaon ang mga baki sa ibabaw sa yuta sa Ehipto.’ ”"
Exodus,8,6,Busa gituy-od ni Aaron ang iyang kamot ibabaw sa katubigan sa Ehipto ug ang mga baki mitungha ug milukop sa yuta sa Ehipto.
Exodus,8,7,Apan ang mga tigsalamangka mibuhat sa samang butang pinaagi sa ilang mga lamat ug mipatungha ug mga baki sa ibabaw sa yuta sa Ehipto.
Exodus,8,8,"Unya ang Paraon mipatawag kang Moises ug kang Aaron ug miingon, “Pag-ampo kamo ngadto sa Ginoo aron kuhaon niya ang mga baki gikan kanako ug gikan sa akong katawhan ug unya tugotan nako ang iyang katawhan sa paglakaw aron makahalad sila ngadto sa Ginoo.”"
Exodus,8,9,"Si Moises miingon ngadto sa Paraon, “Ikaw ang maghukom kon kanus-a ako mag-ampo alang kanimo ug alang sa imong mga alagad ug alang sa imong katawhan aron ang mga baki laglagon gikan kanimo ug sa imong mga balay, ug magpabilin lamang sila sa suba.”"
Exodus,8,10,"Ug ang Paraon miingon, “Ugma.” Si Moises miingon, “Matuman kini sumala sa imong pulong, aron mahibalo ikaw nga walay usa nga sama sa Ginoo nga among Dios."
Exodus,8,11,"Ang mga baki magpalayo gikan kanimo ug sa imong mga balay, ug sa imong mga alagad ug sa imong katawhan, ug magpabilin lamang sila sa suba.”"
Exodus,8,12,"Busa si Moises ug si Aaron mibiya gikan sa Paraon, ug nag-ampo si Moises ngadto sa Ginoo mahitungod sa gipadala niya nga mga baki ngadto sa Paraon."
Exodus,8,13,"Ug ang Ginoo nagbuhat sumala sa pulong ni Moises, ug nangamatay ang mga baki sa mga balay, sa mga tugkaran ug sa mga uma."
Exodus,8,14,Ug ilang gitigom ang mga baki nga pinundok ug ang yuta nabaho.
Exodus,8,15,"Apan sa pagkakita sa Paraon nga miarang-arang na, gipagahi niya ang iyang kasingkasing ug wala mamati kanila sumala sa gisulti sa Ginoo ."
Exodus,8,16,"Unya ang Ginoo miingon kang Moises, “Ingna si Aaron, ‘Ituy-od ang imong sungkod ug hampaka ang abog sa yuta aron mahimong mga tagnok sa tibuok yuta sa Ehipto.’ ”"
Exodus,8,17,Ug kini gibuhat nila; gituy-od ni Aaron ang iyang kamot uban ang iyang sungkod ug gihampak ang abog sa yuta ug mitungha ang mga tagnok diha sa mga tawo ug sa mga mananap. Ang tanang abog sa yuta nahimong mga tagnok sa tibuok yuta sa Ehipto.
Exodus,8,18,Ang mga tigsalamangka misulay pinaagi sa ilang mga lamat aron sa pagpatungha ug mga tagnok apan wala sila makahimo. Dihay mga tagnok sa mga tawo ug sa mga mananap.
Exodus,8,19,"Unya ang mga tigsalamangka miingon sa Paraon, “Kini mao ang tudlo sa Dios.” Apan ang kasingkasing sa Paraon migahi ug siya wala mamati kanila sumala sa gisulti sa Ginoo ."
Exodus,8,20,"Unya ang Ginoo miingon kang Moises, “Sayo pagbangon sa pagkabuntag, ug paabota ang Paraon kay siya moadto sa tubig ug ingna siya, ‘Mao kini ang giingon sa Ginoo: Tugoti sa paglakaw ang akong katawhan aron sila makaalagad kanako."
Exodus,8,21,"Kay kon ikaw dili motugot sa pagpalakaw sa akong katawhan, magpadala ako ug mga panon sa langaw nganha kanimo ug sa imong mga alagad ug sa imong katawhan ug sa sulod sa imong mga balay. Ug ang mga balay sa mga Ehiptohanon mapuno sa mga panon sa langaw ug ang yuta usab nga gipuy-an nila."
Exodus,8,22,"Apan nianang adlawa ilain nako ang yuta sa Gosen diin nagpuyo ang akong katawhan, aron walay mga panon sa langaw nga makaadto. Kini aron mahibalo ikaw nga ako mao ang Ginoo nga ania sa taliwala sa yuta."
Exodus,8,23,Ug magbutang ako ug usa ka ali sa taliwala sa akong katawhan ug sa imong katawhan. Ugma mahitabo kining maong milagro.’ ”
Exodus,8,24,"Kini gibuhat sa Ginoo . Mitungha ang dagkong mga panon sa langaw sulod sa balay sa Paraon, sulod sa mga balay sa iyang mga alagad ug sa tibuok yuta sa Ehipto. Ug ang yuta nadaot tungod sa mga panon sa langaw."
Exodus,8,25,"Unya ang Paraon mipatawag kang Moises ug kang Aaron, ug miingon, “Lakaw kamo ug paghalad kamo ngadto sa inyong Dios dinhi sa yuta.”"
Exodus,8,26,"Apan si Moises miingon, “Dili angay ang pagbuhat sa ingon kay maghalad kami ngadto sa Ginoo nga among Dios sa halad nga dulumtanan sa mga Ehiptohanon. Kon maghalad kami ug mga mananap nga dulumtanan sa mga Ehiptohanon sa atubangan sa ilang mga mata, dili ba kami unya nila batoon?"
Exodus,8,27,Manglakaw kami ug tulo ka adlaw nga panaw ngadto sa kamingawan ug maghalad kami ngadto sa Ginoo nga among Dios sumala sa iyang isugo kanamo.”
Exodus,8,28,"Busa ang Paraon miingon, “Tugotan ko kamo sa paglakaw aron kamo maghalad didto sa kamingawan ngadto sa Ginoo nga inyong Dios apan ayaw kamo paglakaw ug layo kaayo. Pag-ampo kamo alang kanako.”"
Exodus,8,29,"Unya si Moises miingon, “Mobiya ako kanimo ug mag-ampo ako ngadto sa Ginoo nga ang mga panon sa langaw mamahawa gikan kanimo, sa imong mga alagad ug sa imong katawhan ugma, apan ayaw na panglimbong pinaagi sa dili pagpalakaw sa katawhan aron sa paghalad ngadto sa Ginoo .”"
Exodus,8,30,Busa si Moises mibiya gikan sa Paraon ug nag-ampo siya ngadto sa Ginoo .
Exodus,8,31,"Ug ang Ginoo mibuhat sumala sa gipangayo ni Moises ug gikuha niya ang mga panon sa langaw gikan sa Paraon, sa iyang mga alagad ug sa iyang katawhan, ug walay usa nga nahibilin."
Exodus,8,32,Apan ang Paraon nagpagahi na usab sa iyang kasingkasing niining panahona ug wala niya tugoti sa paglakaw ang katawhan.
Exodus,9,1,"Unya ang Ginoo miingon kang Moises, “Adtoa ang Paraon ug ingna siya, ‘Mao kini ang giingon sa Ginoo, ang Dios sa mga Hebreo: Tugoti sa paglakaw ang akong katawhan aron sila makaalagad kanako."
Exodus,9,2,"Kay kon ikaw magdumili sa pagpalakaw kanila ug magpugong gihapon kanila,"
Exodus,9,3,"ang kamot sa Ginoo magpahamtang ug makalilisang nga kamatay nganha sa imong kahayopan nga anaa sa kaumahan, sa mga kabayo, sa mga asno, sa mga kamilyo, sa mga baka, ug sa mga karnero."
Exodus,9,4,Apan ang Ginoo maghimo ug kalainan taliwala sa kahayopan sa Israel ug sa kahayopan sa Ehipto aron walay mamatay sa tanan nga ila sa katawhan sa Israel.’ ”
Exodus,9,5,"Ug ang Ginoo nagtakda ug panahon nga nag-ingon, “Ugma buhaton sa Ginoo kining butanga dinhi sa Ehipto.”"
Exodus,9,6,"Sa pagkasunod adlaw gibuhat kini sa Ginoo, ug nangamatay ang tanang kahayopan sa Ehipto, apan sa kahayopan sa katawhan sa Israel walay usa nga namatay."
Exodus,9,7,Ug ang Paraon nagsugo ug nakita nga walay usa nga namatay sa kahayopan sa katawhan sa Israel. Apan ang kasingkasing sa Paraon nagpabiling gahi ug wala niya tugoti sa paglakaw ang katawhan.
Exodus,9,8,"Unya ang Ginoo miingon kang Moises ug kang Aaron, “Pagkuha kamo ug mga kinumkom nga abo gikan sa hudno ug ipasabwag kini kang Moises paingon sa langit diha sa panan-aw sa Paraon."
Exodus,9,9,Ug kini mahimong abog ibabaw sa tibuok yuta sa Ehipto ug mahimong hubag nga mobuto ug mahimong kabahong diha sa mga tawo ug sa mga mananap sa tibuok yuta sa Ehipto.”
Exodus,9,10,Busa mikuha sila ug abo gikan sa hudno ug mitindog sila sa atubangan sa Paraon. Gisabwag kini ni Moises paingon sa langit ug kini nahimong mga hubag nga mibuto ug nahimong kabahong diha sa mga tawo ug sa mga mananap.
Exodus,9,11,Ug ang mga tigsalamangka wala makatindog sa atubangan ni Moises tungod sa mga hubag kay ang mga hubag mitakboy man sa mga tigsalamangka ug sa tanang mga Ehiptohanon.
Exodus,9,12,"Apan gipagahi sa Ginoo ang kasingkasing sa Paraon ug siya wala mamati kanila, sumala sa gisulti sa Ginoo kang Moises."
Exodus,9,13,"Unya ang Ginoo miingon kang Moises, “Sayo pagbangon sa pagkabuntag ug atubanga ang Paraon ug ingna siya, ‘Mao kini ang giingon sa Ginoo, ang Dios sa mga Hebreo: Tugoti sa paglakaw ang akong katawhan aron sila makaalagad kanako."
Exodus,9,14,"Kay niining panahona ako magpadala sa tanan nakong katalagman diha sa imong kasingkasing, sa imong mga alagad ug sa imong katawhan, aron ikaw mahibalo nga walay usa nga sama kanako sa tibuok kalibotan."
Exodus,9,15,"Kay kon karon gibakyaw pa nako ang akong kamot ug gihampak ikaw ug ang imong katawhan pinaagi sa kamatay, patay na unta kamo."
Exodus,9,16,"Apan gitugotan ko ikaw nga mabuhi alang niining maong tuyo, aron sa pagpakita kanimo sa akong gahom ug aron ang akong ngalan masangyaw sa tibuok kalibotan."
Exodus,9,17,Nagpataas pa gihapon ikaw sa imong kaugalingon batok sa akong katawhan ug dili nimo sila tugotan sa paglakaw.
Exodus,9,18,Ugma sa ingon niining taknaa magpaulan ako ug hilabihan ka daghan nga yelo nga wala pa gayod mahitabo sa Ehipto sukad sa adlaw nga kini natukod hangtod karon.
Exodus,9,19,"Busa karon, pagsugo sa pagpahipos sa imong kahayopan, ug sa tanan nga anaa sa imong kaumahan ngadto sa pasilonganan nga layo sa kakuyaw kay ang ulan nga yelo mahulog sa matag tawo ug sa mananap nga anaa sa uma ug wala madala sa sulod, ug sila mangamatay.’ ”"
Exodus,9,20,Unya ang nahadlok sa pulong sa Ginoo sa mga alagad sa Paraon nagpasulod sa iyang mga ulipon ug sa iyang kahayopan ngadto sa mga balay.
Exodus,9,21,"Apan ang wala magtagad sa pulong sa Ginoo, nagpasagad sa iyang mga ulipon ug sa iyang kahayopan didto sa uma."
Exodus,9,22,"Ug ang Ginoo miingon kang Moises, “Ituy-od ang imong kamot ngadto sa langit aron moabot ang ulan nga yelo sa tibuok yuta sa Ehipto, nganha sa mga tawo, sa mga mananap, ug sa tanang tanom sa uma sa tibuok yuta sa Ehipto.”"
Exodus,9,23,"Busa gituy-od ni Moises ang iyang sungkod ngadto sa langit, ug nagpadalugdog ang Ginoo ug nagpaulan ug yelo ug ang kalayo mikatap ngadto sa yuta. Gipaulanan sa Ginoo ug ulan nga yelo ang yuta sa Ehipto,"
Exodus,9,24,dihay ulan nga yelo ug kalayo nga walay hunong sa pagpangidlap taliwala sa ulan nga yelo. Hilabihan ka daghan ang yelo nga wala pa gayod mahitabo sa tibuok yuta sa Ehipto sukad kini nahimong nasod.
Exodus,9,25,"Ang ulan nga yelo mibundak sa tanan nga anaa sa kaumahan sa tibuok nga yuta sa Ehipto, sa mga tawo ug sa mga mananap. Ug ang ulan nga yelo mibundak sa tanang tanom sa kaumahan ug mibalibali sa tanang kahoy sa kaumahan."
Exodus,9,26,Sa yuta lamang sa Gosen diin nagpuyo ang katawhan sa Israel ang walay ulan nga yelo.
Exodus,9,27,"Unya ang Paraon misugo sa pagpatawag kang Moises ug kang Aaron ug miingon kanila, “Nakasala ako niining panahona. Ang Ginoo matarong ug ako ug ang akong katawhan daotan."
Exodus,9,28,Pag-ampo kamo ngadto sa Ginoo kay igo na kining dagkong mga dalugdog ug ulan nga yelo. Tugotan ko kamo sa paglakaw ug dili na magpabilin dinhi.”
Exodus,9,29,"Ug si Moises miingon kaniya, “Sa dihang makagula na ako sa siyudad, ibayaw dayon nako ang akong mga kamot ngadto sa Ginoo ug mohunong ang dalugdog, ug wala nay ulan nga yelo aron ikaw mahibalo nga ang kalibotan iya sa Ginoo."
Exodus,9,30,"Apan mahitungod kanimo ug sa imong mga alagad, nahibalo ako nga wala pa gihapon kamo mahadlok sa Ginoo nga Dios.”"
Exodus,9,31,Ang mga tanom nga himoon ug lino ug ang sebada nangadaot kay ang sebada nangauhay na ug ang tanom nga himoon ug lino namulak na.
Exodus,9,32,Apan ang mga trigo wala mangadaot kay ulahi man kining nangahinog.
Exodus,9,33,"Busa si Moises mibiya gikan sa Paraon ug migawas sa siyudad ug gibayaw niya ang iyang mga kamot ngadto sa Ginoo, ug ang dalugdog ug ang ulan nga yelo mihunong, ug ang ulan wala na mangahulog sa yuta."
Exodus,9,34,"Sa dihang nakita sa Paraon nga ang ulan ug ang ulan nga yelo ug ang dalugdog mihunong, nagpakasala na usab siya ug nagpagahi sa iyang kasingkasing, siya ug ang iyang mga alagad."
Exodus,9,35,"Busa ang kasingkasing sa Paraon migahi ug wala niya tugoti sa paglakaw ang katawhan sa Israel, sumala sa gisulti sa Ginoo pinaagi kang Moises."
Exodus,10,1,"Unya ang Ginoo miingon kang Moises, “Adtoa ang Paraon, kay akong gipagahi ang iyang kasingkasing ug ang kasingkasing sa iyang mga alagad aron sa paghatag ngadto kanila niining akong mga ilhanan,"
Exodus,10,2,"ug aron makasugilon kamo sa inyong mga anak ug sa inyong mga apo kon unsa ang akong gibuhat ngadto sa mga Ehiptohanon ug ang mga ilhanan nga gibuhat nako sa taliwala nila, aron mahibalo kamo nga ako mao ang Ginoo. ”"
Exodus,10,3,"Busa si Moises ug si Aaron miadto sa Paraon ug miingon kaniya, “Mao kini ang giingon sa Ginoo, ang Dios sa mga Hebreo, ‘Unsa ba kadugay nga magdumili ikaw sa pagpaubos sa imong kaugalingon sa akong atubangan? Tugoti sa paglakaw ang akong katawhan aron sila makaalagad kanako."
Exodus,10,4,"Kay kon magdumili ikaw sa pagpalakaw sa akong katawhan, magpadala ako ugma ug mga dulon sa imong nasod,"
Exodus,10,5,"ug lukpon nila pagtabon ang yuta, nga tungod niini wala nay makakita sa yuta. Kaonon nila ang nahibilin kaninyo human sa ulan nga yelo ug kaonon nila ang tanang kahoy nga nagtubo diha sa kapatagan."
Exodus,10,6,"Pun-on nila ang imong mga balay ug ang mga balay sa tanan nimong mga alagad, ug sa tanang mga Ehiptohanon, nga wala pa gayod makita sa imong katigulangan bisan sa imong mga apohan sukad sa adlaw nga mianhi sila niining yutaa hangtod karon.’ ” Ug mitalikod sila ug mibiya sa Paraon."
Exodus,10,7,"Unya ang mga alagad sa Paraon miingon kaniya, “Hangtod kanus-a ba nga kining tawhana mahimong usa ka bitik alang kanato? Tugoti sa paglakaw kining mga katawhan aron makaalagad sila sa Ginoo nga ilang Dios. Wala pa ba ikaw makasabot nga ang Ehipto nalaglag na?”"
Exodus,10,8,"Busa si Moises ug si Aaron gidala pagbalik ngadto sa Paraon ug siya miingon kanila, “Panglakaw kamo, ug pag-alagad kamo sa Ginoo nga inyong Dios. Apan kinsa ang manglakaw?”"
Exodus,10,9,"Si Moises miingon, “Manglakaw kami uban ang among mga bata ug mga tigulang. Manglakaw kami uban ang among mga anak nga lalaki ug mga anak nga babaye, uban ang among mga panon sa mga karnero ug sa baka kay kinahanglan nga maghimo kami ug kasaulogan alang sa Ginoo.”"
Exodus,10,10,"Ug ang Paraon miingon kanila, “Hinaot unta nga ang Ginoo mag-uban kaninyo kon ako magtugot sa pagpalakaw kaninyo ug sa inyong mga bata. Tan-awa, aduna kamoy daotang tuyo diha sa inyong mga hunahuna."
Exodus,10,11,"Dili mahimo! Ang mga lalaki lamang ang manglakaw ug mag-alagad sa Ginoo, kay kana mao ang inyong tinguha.” Ug gipapahawa sila gikan sa atubangan sa Paraon."
Exodus,10,12,"Unya ang Ginoo miingon kang Moises, “Ituy-od ang imong kamot ibabaw sa yuta sa Ehipto aron motungha ang mga dulon sa yuta sa Ehipto ug kaonon nila ang tanang tanom nga gibilin sa ulan nga yelo.”"
Exodus,10,13,"Busa gituy-od ni Moises ang iyang sungkod sa ibabaw sa yuta sa Ehipto ug ang Ginoo mipadala ug usa ka hangin sa silangan ngadto sa kayutaan niadtong tibuok adlaw ug tibuok gabii. Sa pagkabuntag na, ang hangin sa silangan nagdala ug mga dulon."
Exodus,10,14,Ug ang mga dulon mihugpa sa tibuok yuta sa Ehipto ug mipahiluna sa tibuok nasod. Hilabihan gayod kini ka daghan nga wala pa gayod mahitabo sukad masukad ug dili na gayod mahitabo pag-usab.
Exodus,10,15,"Kay sila milukop sa tibuok yuta, hangtod nga mingitngit ang tibuok dapit, ug gikaon nila ang tanang tanom sa yuta, ug ang tanang bunga sa mga kahoy nga gibilin sa ulan nga yelo. Walay nahibilin nga butang nga lunhaw, bisan kahoy o tanom sa kaumahan sa tibuok yuta sa Ehipto."
Exodus,10,16,"Unya ang Paraon mipatawag dayon kang Moises ug kang Aaron ug miingon, “Nakasala ako batok sa Ginoo nga inyong Dios ug batok kaninyo."
Exodus,10,17,"Busa pasayloa ako ninyo sa akong sala sa makausa na lamang, ug pag-ampo kamo sa Ginoo nga inyong Dios nga iyang kuhaon kining kamatay nga naglaglag kanako.”"
Exodus,10,18,Busa mibiya si Moises gikan sa Paraon ug nag-ampo sa Ginoo.
Exodus,10,19,"Ug gipahuros sa Ginoo ang usa ka hangin gikan sa kasadpan nga mikuha sa mga dulon ug mipadpad kanila ngadto sa Dagat nga Pula, ug walay nahibilin nga usa ka dulon sa tibuok nasod sa Ehipto."
Exodus,10,20,Apan gipagahi sa Ginoo ang kasingkasing sa Paraon ug wala niya tugoti sa paglakaw ang mga anak ni Israel.
Exodus,10,21,"Unya ang Ginoo miingon kang Moises, “Ituy-od ang imong kamot paingon sa langit aron adunay kangitngit sa tibuok yuta sa Ehipto, kangitngit nga mabati.”"
Exodus,10,22,Busa gituy-od ni Moises ang iyang kamot paingon sa langit ug dihay hilabihan nga kangitngit sa tibuok yuta sa Ehipto sulod sa tulo ka adlaw.
Exodus,10,23,"Sila wala magkit-anay ug walay bisan kinsa nga mitindog gikan sa iyang dapit sulod sa tulo ka adlaw, apan ang tanang katawhan sa Israel adunay kahayag sa ilang mga puluy-anan."
Exodus,10,24,"Unya ang Paraon mipatawag kang Moises, ug miingon, “Panglakaw kamo aron mag-alagad kamo sa Ginoo. Ang inyong mga kabataan makauban kaninyo apan kinahanglang ibilin ninyo ang inyong mga karnero ug ang inyong mga baka.”"
Exodus,10,25,"Apan si Moises mitubag, “Ikaw kinahanglan usab nga magtugot kanamo sa paghalad ug halad nga inihaw, ug mga halad nga sunogon aron kami makahalad ngadto sa Ginoo nga among Dios."
Exodus,10,26,"Ang among kahayopan kinahanglang uban usab kanamo. Walay bisan usa ka kuko nga mahibilin kay kami magkuha gikan niini aron mag-alagad sa Ginoo nga among Dios. Wala kami mahibalo kon unsang butanga ang kinahanglan sa among pag-alagad sa Ginoo, hangtod nga moabot kami didto.”"
Exodus,10,27,Apan gipagahi sa Ginoo ang kasingkasing sa Paraon ug wala niya sila tugoti sa paglakaw.
Exodus,10,28,"Unya ang Paraon miingon kaniya, “Pahawa gikan kanako. Pagbantay sa imong kaugalingon nga dili na ikaw magpakita sa akong atubangan kay sa adlaw nga magpakita ikaw kanako, mamatay ka.”"
Exodus,10,29,"Si Moises miingon, “Sumala sa imong giingon, dili na ako magpakita kanimo pag-usab.”"
Exodus,11,1,"Ang Ginoo miingon kang Moises, “Usa pa ka katalagman ang akong ipahamtang sa Paraon ug sa Ehipto. Human niana tugotan na kamo niya sa paglakaw gikan dinhi ug sa dihang palakwon na kamo niya, abugon kamo niya sa hingpit gayod."
Exodus,11,2,Sultihi ang katawhan nga ang tanang lalaki ug babaye mangayo sa ilang silingan ug mga alahas nga plata ug mga alahas nga bulawan.”
Exodus,11,3,"Ug ang Ginoo naghimo sa katawhan nga kahimut-an diha sa panan-aw sa mga Ehiptohanon. Dugang pa, ang tawo nga si Moises bantogan kaayo diha sa yuta sa Ehipto, diha sa panan-aw sa mga alagad sa Paraon ug diha sa panan-aw sa katawhan."
Exodus,11,4,"Si Moises miingon, “Mao kini ang giingon sa Ginoo: Sa mga tungang gabii mosuroy ako sa taliwala sa Ehipto."
Exodus,11,5,"Ug ang tanang kamagulangan sa yuta sa Ehipto mangamatay, gikan sa kamagulangan sa Paraon nga naglingkod sa iyang trono hangtod sa kamagulangan sa ulipon nga babaye nga anaa sa galingan ug ang tanang kamagulangan sa kahayopan."
Exodus,11,6,"Ug aduna unyay dakong pagminatay sa tibuok yuta sa Ehipto nga ang ingon niini wala pa gayod mahitabo, o aduna pay ingon niini nga mahitabo."
Exodus,11,7,"Apan walay bisan usa ka iro nga mousig batok kang bisan kinsa sa katawhan sa Israel, tawo o mananap. Pinaagi niini masayran ninyo nga ang Ginoo nagbuhat ug kalainan taliwala sa mga Ehiptohanon ug sa Israel."
Exodus,11,8,"Ug ang tanan nimong mga alagad moanhi kanako ug moyukbo sa akong atubangan nga mag-ingon, ‘Lakaw, ikaw ug ang tanang katawhan nga nagsunod kanimo.’ Ug human niini mobiya ako.” Ug masuk-anon kaayo nga mibiya si Moises sa Paraon."
Exodus,11,9,"Unya ang Ginoo miingon kang Moises, “Ang Paraon dili mamati kaninyo aron ang akong mga kahibulongang buhat padaghanon sa yuta sa Ehipto.”"
Exodus,11,10,Si Moises ug si Aaron mibuhat niining tanang mga kahibulongan sa atubangan sa Paraon. Ug gipagahi sa Ginoo ang kasingkasing sa Paraon ug wala siya motugot sa pagpalakaw sa katawhan sa Israel gawas sa iyang yuta.
Exodus,12,1,"Ang Ginoo miingon kang Moises ug kang Aaron didto sa yuta sa Ehipto,"
Exodus,12,2,“Kining bulana mahimo nga sinugdan sa mga bulan alang kaninyo. Mahimo kini alang kaninyo nga unang bulan sa tuig.
Exodus,12,3,"Sultihi ang tibuok katilingban sa Israel nga sa ikanapulo nga adlaw niining bulana, ang matag lalaki kinahanglan nga magdala ug nating karnero alang sa iyang banay, usa alang sa matag panimalay."
Exodus,12,4,"Ug kon ang panimalay gamay ra kaayo alang sa usa ka nating karnero, ang iyang silingan nga sunod sa iyang balay moambit niini, sumala sa gidaghanon sa tawo. Sumala sa makaon sa matag usa, himoon ninyo ang pag-ihap alang sa nating karnero."
Exodus,12,5,"Ang inyong nating karnero kinahanglan nga walay tatsa, laki ug usa ka tuig ang kagulangon. Pilion ninyo kini gikan sa mga karnero o sa mga kanding"
Exodus,12,6,ug ilain ninyo kini hangtod sa ikanapulo ug upat nga adlaw sa maong bulan. Ang tibuok katigoman sa katilingban sa Israel mag-ihaw niini sa pagkahapon.
Exodus,12,7,Unya magkuha sila ug dugo ug ipahid nila kini diha sa duha ka haligi sa pultahan ug sa ibabaw sa pultahan sa mga balay diin sila magkaon niini.
Exodus,12,8,Nianang gabhiona ilang kaonon ang unod nga inasal. Uban sa mga pan nga walay patubo ug sa mga utanon nga pait ila kining kaonon.
Exodus,12,9,"Ayaw kamo pagkaon sa bisan unsa niini nga hilaw, o pinabukalan ug tubig, kondili inasal nga uban ang ulo niini, ang mga tiil niini ug ang sulod sa ginhawaan niini."
Exodus,12,10,"Ug ayaw kamo pagsalin niini hangtod sa pagkabuntag. Kon adunay masalin niini sa pagkabuntag, sunoga kini."
Exodus,12,11,"Ingna ninyo pagkaon niini: pagbakos kamo, pagsul-ob kamo ug sandalyas sa inyong mga tiil, ug ang inyong mga sungkod anaa sa inyong mga kamot. Kaona ninyo kini nga magdali. Mao kini ang Pagsaylo sa Ginoo."
Exodus,12,12,"Kay molatas ako nianang gabhiona sa yuta sa Ehipto ug pamatyon nako ang tanang kamagulangan sa yuta sa Ehipto, tawo ug mananap, ug hukman nako ang tanang diosdios sa Ehipto. Ako ang Ginoo."
Exodus,12,13,"Ang dugo mao unyay ilhanan alang kaninyo diha sa mga balay nga inyong gipuy-an. Ug kon makita nako ang dugo, mosaylo ako kaninyo ug walay katalagman nga moabot kaninyo sa diha nga hampakon nako ang Ehipto."
Exodus,12,14,"“Kining adlawa mahimong usa ka handomanan alang kaninyo, ug himoon ninyo kini ingon nga kasaulogan alang sa Ginoo. Sa tanan ninyong kaliwatan saulogon ninyo kini ingon nga tulumanon hangtod sa kahangtoran."
Exodus,12,15,"Pito ka adlaw kamong magkaon ug pan nga walay patubo. Sa unang adlaw, ipalayo ang tanang patubo sa pan gikan sa inyong mga balay kay si bisan kinsa nga mokaon ug bisan unsa nga may patubo sukad sa unang adlaw hangtod sa ikapito, ang maong tawo ipahimulag gikan sa Israel."
Exodus,12,16,"Sa unang adlaw, paghimo kamo ug balaang panagtigom ug sa ikapitong adlaw paghimo usab kamo ug balaang panagtigom. Ayaw kamo pagbuhat niining mga adlawa apan mao lamay andama ninyo ang pagkaon sa tanan."
Exodus,12,17,"Ug himoa ninyo ang kasaulogan sa Pan nga Walay Patubo, kay niining adlawa gikuha nako ang inyong mga panon gikan sa yuta sa Ehipto. Busa sauloga ninyo kining adlawa sa tanan ninyong kaliwatan ingon nga usa ka tulumanon hangtod sa kahangtoran."
Exodus,12,18,"Sa unang bulan, sa ikanapulo ug upat nga adlaw sa bulan, sa pagkagabii, pangaon kamo ug pan nga walay patubo hangtod sa gabii sa ika-21 nga adlaw sa bulan."
Exodus,12,19,"Sulod sa pito ka adlaw kinahanglan nga walay patubo nga makaplagan diha sa inyong mga balay, kay si bisan kinsa nga mokaon niadtong may patubo, kanang tawhana ipahimulag gikan sa katilingban sa Israel, langyaw man siya o lumad sa yuta."
Exodus,12,20,"Ayaw gayod kamo pagkaon ug bisan unsa nga may patubo. Bisan asa kamo mopuyo, pangaon kamo ug pan nga walay patubo.”"
Exodus,12,21,"Unya gipatawag ni Moises ang tanang mga pangulo sa Israel ug miingon siya kanila, “Pagpili kamo ug mga nating karnero alang kaninyo sumala sa inyong mga panimalay, ug ihawa kini alang sa Pagsaylo."
Exodus,12,22,Pagkuha kamo ug usa ka pungpong nga hisopo ug ituslob kini sa dugo nga anaa sa planggana ug pahiri ug dugo ang duha ka haligi sa pultahan ug ang ibabaw sa pultahan ug walay si bisan kinsa kaninyo nga mogawas sa mga pultahan sa iyang balay hangtod sa buntag.
Exodus,12,23,"Kay ang Ginoo moagi aron sa pagpatay sa mga Ehiptohanon; ug sa dihang makita niya ang dugo sa ibabaw sa pultahan ug sa duha ka haligi niini, ang Ginoo mosaylo sa pultahan, ug dili motugot sa tiglaglag nga makasulod sa inyong balay sa pagpatay kaninyo."
Exodus,12,24,Tumanon ninyo kini nga pahimangno ingon nga usa ka tulumanon alang kaninyo ug sa inyong mga kaliwat hangtod sa kahangtoran.
Exodus,12,25,"Ug sa diha nga mosulod kamo sa yuta nga ihatag sa Ginoo kaninyo sumala sa iyang gisaad, tumana ninyo kini nga tulumanon."
Exodus,12,26,"Ug sa diha nga ang inyong mga anak moingon kaninyo, ‘Unsa bay gipasabot niining maong tulumanon?’"
Exodus,12,27,"Kamo moingon, ‘Mao kini ang halad sa Pagsaylo sa Ginoo kay misaylo siya sa mga balay sa katawhan sa Israel didto sa Ehipto, sa dihang gipamatay niya ang mga Ehiptohanon, apan gisayloan niya ang atong mga panimalay.’ ” Ug ang katawhan miduko ug misimba."
Exodus,12,28,"Unya ang katawhan sa Israel milakaw, ug nagbuhat sa ingon. Sumala sa gisugo sa Ginoo kang Moises ug kang Aaron sila nagbuhat."
Exodus,12,29,"Sa pagkatungang gabii gipamatay sa Ginoo ang tanang kamagulangan sa yuta sa Ehipto, gikan sa kamagulangan sa Paraon nga naglingkod sa iyang trono hangtod sa kamagulangan sa bihag nga anaa sa bilanggoan ug sa tanang kamagulangan sa kahayopan."
Exodus,12,30,"Ug niadtong gabhiona mibangon ang Paraon ug ang tanan niyang alagad, ug ang tanang mga Ehiptohanon. Ug dihay dakong pagminatay sa Ehipto kay walay balay didto nga walay usa nga namatay."
Exodus,12,31,"Unya gipatawag sa Paraon si Moises ug si Aaron sa pagkagabii ug miingon siya kanila, “Panindog kamo, palayo gikan sa akong katawhan, kamo ug ang katawhan sa Israel, ug panglakaw kamo ug pag-alagad kamo sa Ginoo sumala sa inyong gisulti."
Exodus,12,32,Dad-a usab ninyo ang inyong mga karnero ug ang inyong mga baka sumala sa inyong gisulti. Ug panglakaw kamo ug panalangini usab ako ninyo!”
Exodus,12,33,"Ang mga Ehiptohanon mipadali sa katawhan sa pagbiya dayon gikan sa nasod kay sila nag-ingon, “Mangamatay na kaming tanan.”"
Exodus,12,34,"Busa ilang gidala ang ilang minasa nga harina nga wala pay patubo, ang ilang mga masahanan giputos sa ilang kupo ug gipas-an diha sa ilang mga abaga."
Exodus,12,35,Ang katawhan sa Israel nagbuhat usab sumala sa gisulti ni Moises kanila. Nangayo sila sa mga Ehiptohanon ug mga alahas nga plata ug mga alahas nga bulawan ug mga bisti.
Exodus,12,36,Ug ang Ginoo naghimo sa katawhan sa Israel nga kahimut-an sa atubangan sa mga Ehiptohanon nga sa ingon gihatagan sila kutob sa ilang gipangayo kanila. Niniing paagiha ilang gikuhaan ang mga Ehiptohanon.
Exodus,12,37,"Ang katawhan sa Israel mipanaw gikan sa Rameses padulong sa Sucot. Mga unom ka gatos ka libo ka lalaki ang nanglakaw, gawas sa mga bata."
Exodus,12,38,Mipanaw usab uban kanila ang nagsagol nga panon sa katawhan ug mga karnero ug kahayopan nga hilabihan ka daghan.
Exodus,12,39,Nagluto sila ug mga pan nga walay patubo sa minasa nga ilang gidala gikan sa Ehipto kay kini wala may patubo. Tungod kay gihinginlan man sila sa Ehipto ug wala sila makahimo sa paglanganlangan o sa paghikay ug bisan unsang makaon.
Exodus,12,40,Ang gidugayon sa pagpuyo sa katawhan sa Israel didto sa Ehipto 430 ka tuig.
Exodus,12,41,"Human sa 430 ka tuig, niadto gayong adlawa, ang tanang panon sa Ginoo migula gikan sa yuta sa Ehipto."
Exodus,12,42,Mao kadto ang gabii nga nagtukaw ang Ginoo aron sa pagkuha kanila gikan sa yuta sa Ehipto. Busa kining maong gabii mao usab ang gabii sa pagtukaw alang sa Ginoo nga himoon sa tanang katawhan sa Israel ug sa tanan nilang kaliwatan.
Exodus,12,43,"Unya ang Ginoo miingon kang Moises ug kang Aaron, “Kini mao ang tulumanon sa Kasaulogan sa Pagsaylo. Kinahanglan nga walay langyaw nga mokaon niini."
Exodus,12,44,Apan ang tanan nga ulipon nga pinalit ug salapi makakaon niini human nimo siya matuli.
Exodus,12,45,Walay langyaw o sinuholan nga sulugoon nga makakaon niini.
Exodus,12,46,"Diha sa usa ka balay kaonon kini ug dili na magdala ug bisan diyotay nga unod ngadto sa gawas sa balay, ug ayaw kamo pagbali ug bukog niini."
Exodus,12,47,Ang tibuok katilingban sa Israel kinahanglan nga magtuman niini.
Exodus,12,48,"Ug sa diha nga ang usa ka langyaw mopuyo uban kanimo ug magsaulog sa Pagsaylo ngadto sa Ginoo, ipatuli ang tanan niyang mga lalaki unya makaduol siya ug makasaulog niini, mahimo siyang sama sa usa ka lumad sa maong yuta. Apan walay si bisan kinsa nga dili tinuli nga makakaon niini."
Exodus,12,49,Usa lamang ang balaod alang sa lumad ug alang sa langyaw nga mopuyo diha kaninyo.”
Exodus,12,50,Busa gibuhat kini sa tanang katawhan sa Israel. Sumala sa gisugo sa Ginoo kang Moises ug kang Aaron sila nagbuhat.
Exodus,12,51,"Ug niadto gayong adlawa, gikuha sa Ginoo ang katawhan sa Israel gikan sa yuta sa Ehipto sumala sa ilang mga panon."
Exodus,13,1,"Ang Ginoo miingon kang Moises,"
Exodus,13,2,"“Ihalad kanako ang tanang kamagulangan. Bisan unsa nga unang moabli sa taguangkan diha sa katawhan sa Israel, sa tawo ug sa mananap, akoa.”"
Exodus,13,3,"Si Moises miingon sa katawhan, “Hinumdomi ninyo kining adlawa nga migawas kamo sa Ehipto, gikan sa balay sa kaulipnan kay ang Ginoo mikuha kaninyo gikan niining dapita pinaagi sa kusog sa iyang kamot. Walay pan nga may patubo nga inyong kaonon."
Exodus,13,4,"Niining adlawa, sa bulan sa Abib mibiya kamo."
Exodus,13,5,"Sa dihang dad-on na kamo sa Ginoo ngadto sa yuta sa mga Canaanhon, sa mga Hitihanon, sa mga Amorihanon, sa mga Hibihanon ug sa mga Jebusihanon, nga gipanumpa niya sa inyong mga katigulangan nga iyang ihatag kaninyo, yuta diin nag-agas ang gatas ug dugos, tumana ninyo kini nga tulumanon niining bulana."
Exodus,13,6,"Pito ka adlaw nga kamo magkaon sa pan nga walay patubo, ug sa ikapitong adlaw himoa ang kasaulogan ngadto sa Ginoo."
Exodus,13,7,Pan nga walay patubo maoy inyong kaonon sulod sa pito ka adlaw ug walay pan nga may patubo nga makita diha kaninyo o patubo nga makita diha sa inyong dapit.
Exodus,13,8,"Sultihi ang inyong mga anak nianang adlawa, ‘Kini gihimo tungod sa gibuhat sa Ginoo sa akong pagbiya sa Ehipto.’"
Exodus,13,9,"Kini mahimo ingon nga sama sa usa ka ilhanan diha sa inyong kamot ug usa ka pahinumdom taliwala sa inyong mga mata, aron ang balaod sa Ginoo maana sa inyong baba. Kay tungod sa kusgan nga kamot gikuha kamo sa Ginoo gikan sa Ehipto."
Exodus,13,10,Busa tumana kining tulumanon sa iyang gitakda nga panahon matag tuig.
Exodus,13,11,"“Sa dihang dad-on na kamo sa Ginoo ngadto sa yuta sa mga Canaanhon, ingon sa iyang gipanumpa kaninyo ug sa inyong mga katigulangan, ug ihatag kini nganha kaninyo,"
Exodus,13,12,"igahin alang sa Ginoo ang tanang nag-abli sa taguangkan. Ang tanang kamagulangan nga laki sa iyong mga mananap, iya sa Ginoo."
Exodus,13,13,"Ang matag kamagulangan sa asno, lukata ug usa ka nating karnero ug kon dili man ikaw molukat niini, balia ang liog niini. Ang tanang kamagulangan sa tawo diha sa inyong mga anak, lukata."
Exodus,13,14,"Ug kon moabot ang panahon nga ang inyong anak mangutana kaninyo, ‘Unsa bay gipasabot niini?’ ingna siya, ‘Pinaagi sa kusog sa kamot, ang Ginoo nagkuha kanamo gikan sa Ehipto, gikan sa balay sa kaulipnan."
Exodus,13,15,"Kay sa dihang hugot nga nagdumili ang Paraon sa pagpalakaw kanamo, gipatay sa Ginoo ang tanang kamagulangan sa yuta sa Ehipto, ang mga kamagulangan sa tawo ug ang mga kamagulangan sa kahayopan. Busa ako naghalad alang sa Ginoo sa tanang kamagulangan nga laki apan ang tanang kamagulangan sa akong mga anak akong gilukat.’"
Exodus,13,16,Ug kini mahimo alang kanimo nga usa ka timaan diha sa imong kamot ug ilhanan diha sa taliwala sa imong mga mata tungod kay pinaagi sa kusgan nga kamot ang Ginoo nagkuha kanamo gikan sa Ehipto.”
Exodus,13,17,"Sa dihang gipalakaw na sa Paraon ang katawhan, ang Dios wala magdala kanila agi sa dalan sa yuta sa mga Filistihanon, bisan pa ug kadto maoy duol kay ang Dios nag-ingon, “Tingali unya ug magbasol ang katawhan kon makakita sila ug gubat ug mamalik ngadto sa Ehipto.”"
Exodus,13,18,Busa gidala sa Dios ang katawhan libot sa kamingawan paingon sa Dagat nga Pula. Ug ang katawhan sa Israel migawas sa Ehipto nga sangkap sa mga hinagiban.
Exodus,13,19,"Gidala ni Moises ang mga bukog ni Jose, kay si Jose nanumpa man sa katawhan sa Israel nga nag-ingon, “Ang Dios moduaw kaninyo ug dad-a ninyo ang akong mga bukog uban kaninyo gikan dinhi.”"
Exodus,13,20,Ug migikan sila sa Sucot ug nagkampo sa Etam sa daplin sa kamingawan.
Exodus,13,21,"Ang Ginoo nag-una kanila sa pagkaadlaw pinaagi sa usa ka haligi nga panganod aron magtultol kanila sa dalan, ug sa kagabhion pinaagi sa usa ka haligi nga kalayo aron sa pag-iwag kanila, aron sila makalakaw sa adlaw ug sa gabii."
Exodus,13,22,Ang haligi nga panganod panahon sa adlaw ug ang haligi nga kalayo panahon sa gabii wala mobiya sa atubangan sa mga tawo.
Exodus,14,1,"Unya ang Ginoo miingon kang Moises,"
Exodus,14,2,"“Sultihi ang katawhan sa Israel sa pagbalik ug magkampo atbang sa Pihahirot, taliwala sa Migdol ug sa dagat, atbang sa Baal-sepon. Anha gayod kamo magkampo atbang niini duol sa dagat."
Exodus,14,3,"Ang Paraon moingon mahitungod sa katawhan sa Israel, ‘Nalit-ag sila sa yuta, ang kamingawan naglibot kanila.’"
Exodus,14,4,"Ug pagahion nako ang kasingkasing sa Paraon ug iyang gukdon sila ug himayaon ako ibabaw sa Paraon ug sa tanan niyang kasundalohan, ug ang mga Ehiptohanon mahibalo nga ako mao ang Ginoo. ” Ug sila nagbuhat sa ingon."
Exodus,14,5,"Sa dihang gipahibalo ang hari sa Ehipto nga ang katawhan namiya na, ang hunahuna sa Paraon ug sa iyang mga alagad nausab batok sa katawhan, ug miingon sila, “Unsa kining atong gibuhat nga ato mang gipalakaw ang mga Israelinhon gikan sa pag-alagad kanato?”"
Exodus,14,6,Busa giandam niya ang iyang karwahi ug gidala niya ang iyang kasundalohan.
Exodus,14,7,Ug gidala niya ang unom ka gatos ka karwahi nga pinili ug ang tanang mga karwahi sa Ehipto uban sa mga pangulo niining tanan.
Exodus,14,8,Ug gipagahi sa Ginoo ang kasingkasing sa Paraon nga hari sa Ehipto ug gigukod niya ang katawhan sa Israel kay migikan man sila nga maisogon.
Exodus,14,9,"Gigukod sila sa mga Ehiptohanon, sa tanang kabayo ug mga karwahi sa Paraon ug sa iyang mga tigpangabayo ug sa iyang kasundalohan, ug naabtan sila nga nagkampo duol sa dagat, duol sa Pihahirot, atbang sa Baal-sepon."
Exodus,14,10,"Sa dihang nagkaduol na ang Paraon, ang katawhan sa Israel miyahat sa ilang mga mata, ug ilang nakita nga ang mga Ehiptohanon nagsunod kanila ug nangahadlok sila pag-ayo. Ug ang katawhan sa Israel mituaw ngadto sa Ginoo."
Exodus,14,11,"Ug sila miingon kang Moises, “Tungod ba kay walay mga lubnganan sa Ehipto nga gikuha nimo kami aron mangamatay sa kamingawan? Unsa ba kining imong gibuhat kanamo sa imong pagdala kanamo gawas sa Ehipto?"
Exodus,14,12,"Dili ba mao man kini ang gisulti namo kanimo didto sa Ehipto, ‘Pasagdi lamang kami nga mag-alagad sa mga Ehiptohanon’? Kay maayo pa alang kanamo ang pag-alagad sa mga Ehiptohanon kay sa mangamatay kami sa kamingawan.”"
Exodus,14,13,"Ug si Moises miingon sa katawhan, “Ayaw kamo kahadlok, barog nga lig-on, ug tan-awa ninyo ang kaluwasan sa Ginoo nga iyang buhaton karon kaninyo. Kay ang mga Ehiptohanon nga inyong nakita karon, dili na gayod ninyo makita pag-usab."
Exodus,14,14,"Ang Ginoo mao ang makig-away alang kaninyo, ug maghilom lamang kamo.”"
Exodus,14,15,"Unya ang Ginoo miingon kang Moises, “Ngano ba nga nagpakitabang man ikaw kanako? Ingna ang katawhan sa Israel sa pagpadayon sa paglakaw."
Exodus,14,16,"Unya bakyawa ang imong sungkod ug ituy-od ang imong kamot ibabaw sa dagat ug bahina kini, aron ang katawhan sa Israel makalakaw sa uga nga yuta diha sa dagat."
Exodus,14,17,"Ug akong pagahion ang kasingkasing sa mga Ehiptohanon, ug sila mogukod kanila ug ako himayaon ibabaw sa Paraon ug sa tibuok niya nga kasundalohan ug sa iyang mga karwahi ug sa iyang mga tigpangabayo."
Exodus,14,18,"Ug ang mga Ehiptohanon mahibalo nga ako mao ang Ginoo, sa diha nga himayaon ako ibabaw sa Paraon ug sa iyang mga karwahi ug sa iyang mga tigpangabayo.”"
Exodus,14,19,"Unya ang anghel sa Dios nga nag-una sa kasundalohan sa Israel mibalhin ug miadto sa ilang luyo, ug ang haligi nga panganod mibalhin gikan sa ilang atubangan ug mibarog sa ilang luyo."
Exodus,14,20,"Ug kini miadto sa taliwala sa panon sa mga Ehiptohanon ug sa Israel ug didto ang dag-om ug kangitngit, apan nag-iwag kini sa Israel panahon sa kagabhion, ug ang usa wala moduol sa usa sa tibuok gabii."
Exodus,14,21,"Unya gituy-od ni Moises ang iyang kamot ibabaw sa dagat, ug gibuhat sa Ginoo ang pagbahin sa dagat pinaagi sa kusog nga hangin gikan sa silangan sa tibuok gabii ug nahimong uga nga yuta ang dagat, ug ang katubigan nabahin."
Exodus,14,22,Ug ang katawhan sa Israel misulod sa taliwala sa dagat diha sa uga nga yuta ug nangahimo nga sama sa paril ang tubig diha sa ilang tuo ug sa ilang wala.
Exodus,14,23,"Migukod kanila ang mga Ehiptohanon, misunod kanila hangtod sa taliwala sa dagat, ang tanang kabayo sa Paraon, ang iyang mga karwahi ug ang iyang mga tigpangabayo."
Exodus,14,24,"Sa pagkabuntag, gitan-aw sa Ginoo ang panon sa mga Ehiptohanon gikan sa haligi nga kalayo ug sa panganod, ug gigubot niya ang kasundalohan nga Ehiptohanon."
Exodus,14,25,"Iyang gikuha ang mga ligid sa ilang mga karwahi, aron sila maglisod sa pagpadagan. Unya ang mga Ehiptohanon miingon, “Manibog kita gikan sa atubangan sa Israel kay ang Ginoo nakig-away alang kanila batok sa mga Ehiptohanon.”"
Exodus,14,26,"Unya ang Ginoo miingon kang Moises, “Ituy-od ang imong kamot ibabaw sa dagat, aron ang tubig mobalik nganha sa mga Ehiptohanon, nganha sa ilang mga karwahi ug nganha sa ilang mga tigpangabayo.”"
Exodus,14,27,Ug gituy-od ni Moises ang iyang kamot ibabaw sa dagat ug ang dagat nahibalik sa iyang naandan nga kahimtang sa pagkabuntag ug ang mga Ehiptohanon miikyas padulong sa tubig ug gilaglag sa Ginoo ang mga Ehiptohanon taliwala sa dagat.
Exodus,14,28,Ug ang tubig mibalik ug mitabon sa mga karwahi ug sa mga tigpangabayo ug sa tibuok panon sa Paraon nga misunod kanila ngadto sa dagat ug walay nahibilin kanila bisan usa.
Exodus,14,29,Apan ang katawhan sa Israel nanglakaw sa uga nga yuta taliwala sa dagat ug ang tubig nahimong sama sa paril sa ilang tuo ug sa ilang wala.
Exodus,14,30,Sa ingon niana giluwas sa Ginoo ang Israel niadtong adlawa gikan sa kamot sa mga Ehiptohanon ug nakita sa Israel ang mga Ehiptohanon nga mga patay na diha sa baybayon sa dagat.
Exodus,14,31,"Ug nakita sa Israel ang dakong gibuhat sa Ginoo batok sa mga Ehiptohanon. Ug ang katawhan nahadlok sa Ginoo, ug mituo sila sa Ginoo ug kang Moises nga iyang alagad."
Exodus,15,1,"Unya si Moises ug ang katawhan sa Israel miawit niini nga alawiton ngadto sa Ginoo, “Awitan nako ang Ginoo, kay siya midaog nga mahimayaon; ang kabayo ug ang nagkabayo niini gitambog niya sa dagat."
Exodus,15,2,"Ang Ginoo mao ang akong kusog ug akong awit, ug siya nahimo nga akong kaluwasan; kini mao ang akong Dios, ug ako magdayeg kaniya, ang Dios sa akong katigulangan, ug pasidunggan nako siya."
Exodus,15,3,Ang Ginoo manggugubat; Yahweh ang iyang ngalan.
Exodus,15,4,“Ang mga karwahi sa Paraon ug sa iyang kasundalohan gipangtambog niya sa dagat; ug ang iyang mga pinili nga mga pangulo nangaunlod sa Dagat nga Pula.
Exodus,15,5,Ang lawom nga katubigan mitabon kanila; nangaunlod sila ngadto sa kahiladman sama sa usa ka bato.
Exodus,15,6,"Ang imong tuong kamot, O Ginoo, mahimayaon diha sa gahom, ang imong tuong kamot, O Ginoo, nagdugmok sa kaaway."
Exodus,15,7,"Pinaagi sa kadako sa imong kahalangdon, gipukan nimo ang imong mga kaaway; gipadala nimo ang imong kapungot, kini naglamoy kanila sama sa mga tuod sa dagami."
Exodus,15,8,"Pinaagi sa gininhawa sa imong ilong napundok ang katubigan, ang katubigan mibarog sama sa usa ka tinapok; ang kinahiladman nabantok sa kinataliwad-an sa dagat."
Exodus,15,9,"Ang kaaway miingon, ‘Lutoson nako, gukdon nako, bahinbahinon nako ang mga inilog, tagbawon nako ang akong tinguha diha kanila. Bakyawon nako ang akong espada; ang akong kamot maglaglag kanila.’"
Exodus,15,10,"Gihuyop nimo sila sa imong hangin, ang dagat mitabon kanila; naunlod sila sama sa tingga diha sa gamhanang katubigan."
Exodus,15,11,"“Kinsa man ang sama kanimo, O Ginoo, taliwala sa mga dios? Kinsa man ang sama kanimo, halangdon diha sa pagkabalaan, kahadlokan diha sa mga mahimayaong buhat, nagbuhat sa mga katingalahan?"
Exodus,15,12,"Gituy-od nimo ang imong tuong kamot, ang yuta milamoy kanila."
Exodus,15,13,“Ikaw sa imong gugmang walay paglubad nagmando sa katawhan nga imong gilukat; gitultolan nimo sila pinaagi sa imong kusog ngadto sa imong balaang puluy-anan.
Exodus,15,14,"Ang mga katawhan nakadungog, ug sila nangurog; gihakop sa mga kasakit ang nagpuyo sa Filistia."
Exodus,15,15,Unya ang mga kadagkoan sa Edom nangalisang; ang mga pangulo sa Moab nangurog; ang tanang nagpuyo sa Canaan nangatunaw.
Exodus,15,16,"Kahadlok ug kalisang ang ilang nahiagoman; tungod sa pagkagamhanan sa imong bukton nangahilom sila sama sa usa ka bato, hangtod nga mosaylo ang imong katawhan, O Ginoo, hangtod nga mosaylo kining katawhan nga imong gipalit."
Exodus,15,17,"Ikaw magpasulod kanila ug magpahimutang kanila sa imong kaugalingong bukid, ang dapit, O Ginoo, nga imong gitagana alang sa imong puluy-anan; ang balaang dapit, O Ginoo, nga gitukod sa imong mga kamot."
Exodus,15,18,Ang Ginoo maghari hangtod sa kahangtoran.”
Exodus,15,19,"Sa dihang ang mga kabayo sa Paraon misulod uban sa iyang mga karwahi ug uban sa iyang mga tigpangabayo ngadto sa dagat, gipabalik sa Ginoo ang tubig sa dagat ngadto kanila, apan ang katawhan sa Israel nanglakaw sa uga nga yuta taliwala sa dagat."
Exodus,15,20,"Unya si Miriam, ang babayeng propeta nga igsoon ni Aaron, mikuha ug tambor, ug ang tanang mga babaye misunod kaniya nga may mga tambor ug nanayaw sila."
Exodus,15,21,"Ug si Miriam miawit alang kanila, “Pag-awit kamo sa Ginoo, kay siya midaog nga mahimayaon; ang kabayo ug ang nagkabayo niini gipangtambog ngadto sa dagat.”"
Exodus,15,22,"Unya gidala ni Moises ang Israel gikan sa Dagat nga Pula, ug mipadulong sila ngadto sa kamingawan sa Sur. Ug nanglakaw sila ug tulo ka adlaw sa kamingawan ug wala sila makakaplag ug tubig."
Exodus,15,23,"Sa pag-abot nila sa Mara, wala sila makahimo sa pag-inom sa tubig sa Mara kay pait man kini. Tungod niana, ginganlan ang dapit ug Mara."
Exodus,15,24,"Ug ang katawhan nagbagulbol batok kang Moises nga nag-ingon, “Unsa may atong imnon?”"
Exodus,15,25,"Ug si Moises nagpakitabang sa Ginoo ug ang Ginoo nagpakita kaniya ug usa ka kahoy, ug gihulog niya kini sa tubig ug ang tubig nahimong tam-is. Didto ang Ginoo naghimo alang kanila ug usa ka lagda ug usa ka tulumanon ug didto iyang gisulayan sila."
Exodus,15,26,"Siya miingon, “Kon mamati gayod kamo pag-ayo sa tingog sa Ginoo nga inyong Dios ug magbuhat sa unsay matarong sa iyang mga mata, ug magpatalinghog sa iyang mga sugo ug magtuman sa tanan niyang mga lagda, walay bisan unsang sakit nga ipahamtang nako kaninyo nga akong gipahamtang sa mga Ehiptohanon kay ako mao ang Ginoo nga nag-ayo kaninyo.”"
Exodus,15,27,"Unya miabot sila sa Elim, diin may napulo ug duha ka tinubdan sa tubig ug 70 ka kahoyng palmera, ug nagkampo sila didto daplin sa tubig."
Exodus,16,1,"Unya ang tibuok katilingban sa Israel mipanaw gikan sa Elim ug miabot sa kamingawan sa Sin nga anaa sa tungatunga sa Elim ug sa Sinai, sa ikanapulo ug lima nga adlaw sa ikaduha nga bulan human sila mobiya gikan sa yuta sa Ehipto."
Exodus,16,2,Ug ang tibuok katilingban sa katawhan sa Israel nagbagulbol batok kang Moises ug batok kang Aaron didto sa kamingawan.
Exodus,16,3,"Ug ang katawhan sa Israel miingon kanila, “Maayo pa ug nangamatay kami pinaagi sa kamot sa Ginoo didto sa Ehipto sa dihang naglingkod kami tupad sa mga kulon sa mga unod ug nagkaon ug pan hangtod sa mabusog. Kay kamo nagdala kanamo dinhi niining kamingawan aron sa pagpatay niining tibuok nga katilingban pinaagi sa gutom.”"
Exodus,16,4,"Unya ang Ginoo miingon kang Moises, “Tan-awa, magpaulan ako ug pan gikan sa langit alang kaninyo, ug ang katawhan manggula ug manguha matag adlaw ug igo alang sa usa ka adlaw, aron kasulayan nako sila kon magsubay ba sila diha sa akong balaod o dili."
Exodus,16,5,"Sa ikaunom nga adlaw sa dihang mangandam sila sa ilang dad-on, kinahanglang duha ka pilo ang gidaghanon sa matigom nila matag adlaw.”"
Exodus,16,6,"Busa si Moises ug si Aaron miingon sa tanang katawhan Israel, “Sa pagkagabii, inyong mahibaloan nga ang Ginoo mao ang mikuha kaninyo gikan sa yuta sa Ehipto."
Exodus,16,7,"Ug sa pagkabuntag, makita ninyo ang himaya sa Ginoo kay nadungog niya ang inyong mga pagbagulbol batok sa Ginoo . Kay unsa ba kami nga nagbagulbol man kamo batok kanamo?”"
Exodus,16,8,"Ug miingon si Moises, “Ang Ginoo maghatag kaninyo ug unod aron kaonon sa pagkagabii, ug sa pagkabuntag pan hangtod kamo mabusog, kay siya nakadungog man sa mga bagulbol nga batok kaniya. Unsa ba kami? Ang inyong mga pagbagulbol dili batok kanamo, kondili batok sa Ginoo .”"
Exodus,16,9,"Unya si Moises miingon kang Aaron, “Sultihi ang tibuok katilingban sa katawhan sa Israel, ‘Duol kamo sa atubangan sa Ginoo , kay siya nakadungog sa inyong mga pagbagulbol.’ ”"
Exodus,16,10,"Ug sa dihang misulti si Aaron sa tibuok katilingban sa katawhan sa Israel, mitan-aw sila ngadto sa kamingawan ug ilang nakita nga ang himaya sa Ginoo mipakita diha sa panganod."
Exodus,16,11,"Ug ang Ginoo miingon kang Moises,"
Exodus,16,12,"“Ako nakadungog sa mga pagbagulbol sa katawhan sa Israel. Ingna sila, ‘Sa pagkagabii mangaon kamo ug unod ug sa pagkabuntag mangabusog kamo sa pan, unya mahibalo kamo nga ako mao ang Ginoo nga inyong Dios.’ ”"
Exodus,16,13,Sa pagkagabii mitungha ang mga buntog ug milukop sa kampo ug sa pagkabuntag ang yamog milukop sa kampo.
Exodus,16,14,"Ug sa dihang nahanaw ang yamog nga milukop sa kampo, ilang nakita nga sa kamingawan dihay usa ka butang nga nipis ug puti, gamay nga sama ka nipis sa yamog diha sa yuta."
Exodus,16,15,"Sa pagkakita sa katawhan sa Israel niini, miingon ang usa ngadto sa usa, “Unsa man kini?” Kay wala man sila makaila kon unsa kadto. Ug si Moises miingon kanila, “Mao kana ang pan nga gihatag sa Ginoo kaninyo aron kaonon."
Exodus,16,16,"Kini mao ang gisugo sa Ginoo , ‘Panguha kamo niini, ang matag usa kaninyo sumala sa igo niyang makaon. Pagkuha kamo ug usa ka omer, ang matag tawo sumala sa gidaghanon sa mga tawo nga anaa uban kaninyo sa inyong tolda.’ ”"
Exodus,16,17,"Ug ang katawhan sa Israel nagbuhat sa ingon ug nanguha sila, ang uban daghan ug ang uban diyotay."
Exodus,16,18,"Ug sa diha nga gitakos nila kini sa omer, ang nanguha ug daghan wala masobrahi ug ang nanguha ug diyotay wala makulangi. Ang matag usa nagkuha sumala sa iyang makaon."
Exodus,16,19,"Ug si Moises miingon kanila, “Walay si bisan kinsa nga magsalin niini hangtod sa buntag.”"
Exodus,16,20,"Apan wala sila mamati kang Moises, hinuon ang uban nagsalin niini hangtod sa pagkabuntag, ug kini giulod ug napan-os, ug nasuko si Moises kanila."
Exodus,16,21,"Nanguha sila niini matag buntag, ang matag usa sumala sa iyang makaon apan sa dihang miinit ang adlaw, natunaw kini."
Exodus,16,22,"Sa ikaunom nga adlaw, nanguha sila ug duha ka pilo nga gidaghanon sa pan, duha ka omer alang sa matag usa. Sa dihang ang tanang pangulo sa katilingban nangadto ug misugilon kang Moises,"
Exodus,16,23,"si Moises miingon kanila, “Kini mao ang gisugo sa Ginoo , ‘Ugma mao ang adlaw sa pagpahulay, balaan nga adlaw nga igpapahulay alang sa Ginoo. Busa lutoa ang buot ninyong lutoon ug lung-aga ang buot ninyong lung-agon, ang tanang nasalin ninyo, tipigi hangtod sa pagkabuntag.’ ”"
Exodus,16,24,Ug ila kining gitipigan hangtod sa pagkabuntag sumala sa gisugo ni Moises ug kini wala mapan-os ug kini walay ulod usab.
Exodus,16,25,"Ug si Moises miingon, “Kan-a ninyo kini karon, kay karon mao ang adlaw nga igpapahulay alang sa Ginoo . Karon dili kamo makakaplag niini sa kapatagan."
Exodus,16,26,"Manguha kamo niini sulod sa unom ka adlaw apan sa ikapito nga adlaw nga mao ang adlaw nga igpapahulay, dili na makaplagan kini.”"
Exodus,16,27,"Sa ikapito nga adlaw, ang ubang mga tawo migula aron manguha apan wala sila makakita."
Exodus,16,28,"Ug ang Ginoo miingon kang Moises, “Hangtod kanus-a ba kamo magdumili sa akong kasugoan ug sa akong mga balaod?"
Exodus,16,29,"Tan-awa, ang Ginoo naghatag kaninyo sa adlaw nga igpapahulay ug tungod niini sa ikaunom nga adlaw siya naghatag kaninyo ug pan alang sa duha ka adlaw. Ang matag usa kinahanglang magpabilin sa iyang puluy-anan ug walay si bisan kinsa nga mogawas sa iyang dapit sa ikapito nga adlaw.”"
Exodus,16,30,Busa ang katawhan mipahulay sa ikapito nga adlaw.
Exodus,16,31,"Ang panimalay sa Israel nagtawag niini ug mana. Sama kini sa liso sa koriandro, puti, ug ang lami niini sama sa pan nga nipis nga may dugos."
Exodus,16,32,"Si Moises miingon, “Kini mao ang gisugo sa Ginoo: ‘Paghipos kamo ug usa ka omer niini hangtod sa inyong mga kaliwatan aron makakita sila sa pan nga akong gipakaon kaninyo didto sa kamingawan, sa pagkuha ko kaninyo gikan sa yuta sa Ehipto.’ ”"
Exodus,16,33,"Ug si Moises miingon kang Aaron, “Pagkuha ug usa ka banga ug sudli kini ug usa ka omer nga mana ug ibutang kini sa atubangan sa Ginoo , aron tipigan hangtod sa inyong mga kaliwatan.”"
Exodus,16,34,"Sumala sa gisugo sa Ginoo kang Moises, gibutang kini ni Aaron sa atubangan sa pagpamatuod aron tipigan."
Exodus,16,35,"Ug ang katawhan sa Israel nangaon sa mana sulod sa 40 ka tuig, hangtod nga miabot sila sa yuta nga kapuy-an. Nangaon sila ug mana hangtod na sila miabot sa utlanan sa yuta sa Canaan."
Exodus,16,36,Ang usa ka omer mao ang ikapulo nga bahin sa epha.
Exodus,17,1,"Ang tibuok nga katilingban sa katawhan sa Israel mipanaw nga hugna-hugna gikan sa kamingawan sa Sin, sumala sa sugo sa Ginoo. Ug nagkampo sila sa Refidim, apan didto walay tubig nga mainom sa mga tawo."
Exodus,17,2,"Busa ang katawhan nakiglantugi kang Moises ug miingon, “Hatagi kami ug tubig nga mainom.” Ug si Moises miingon kanila, “Ngano ba nga nakiglantugi man kamo kanako? Nganong gisulayan man ninyo ang Ginoo ?”"
Exodus,17,3,"Apan ang katawhan giuhaw ug tubig ug nagbagulbol sila batok kang Moises ug miingon, “Ngano bang gidala man kami nimo gikan sa Ehipto aron patyon sa kauhaw, kami ug ang among mga anak ug ang among kahayopan?”"
Exodus,17,4,"Unya si Moises mituaw ngadto sa Ginoo, “Unsa bay akong buhaton niining katawhan? Hapit na nila ako batoon.”"
Exodus,17,5,"Ang Ginoo miingon kang Moises, “Una paglakaw sa katawhan ug dad-a uban kanimo ang pipila ka kadagkoan sa Israel. Bitbita ang imong sungkod nga imong gibunal sa suba, ug lakaw."
Exodus,17,6,Motindog ako sa imong atubangan didto sa ibabaw sa bato sa Horeb ug bunali ang bato. Gikan niini motubod ang tubig nga mainom sa katawhan.” Ug gibuhat kini ni Moises sa atubangan sa mga kadagkoan sa Israel.
Exodus,17,7,"Ug ginganlan niya kadtong dapita ug Masa ug Meriba tungod sa pagpakiglalis sa katawhan sa Israel, ug kay ila mang gisulayan ang Ginoo pinaagi sa pag-ingon, “Ania ba ang Ginoo sa atong taliwala o wala?”"
Exodus,17,8,Unya miabot ang Amalek ug nakig-away sa Israel didto sa Refidim.
Exodus,17,9,"Ug si Moises miingon kang Josue, “Pagpili gikan kanato ug mga tawo ug panggawas kamo ug pakig-away kamo batok sa Amalek. Ugma motindog ako sa tumoy sa bungtod nga magbitbit sa sungkod sa Dios.”"
Exodus,17,10,"Busa gibuhat kini ni Josue sumala sa giingon kaniya ni Moises ug nakig-away sa Amalek. Unya si Moises, si Aaron ug si Hur nanungas sa tumoy sa bungtod."
Exodus,17,11,"Sa dihang gibayaw ni Moises ang iyang kamot, midaog ang Israel apan sa dihang gipaubos niya ang iyang kamot, midaog ang Amalek."
Exodus,17,12,"Apan ang mga kamot ni Moises gikapoy busa mikuha sila ug usa ka bato ug gibutang kini sa ubos niya ug milingkod siya niini. Ug gisangga ni Aaron ug ni Hur ang iyang mga kamot, ang usa sa usa ka kilid, ug ang usa didto sa pikas. Ug ang iyang mga kamot nagpabiling inisa hangtod sa pagsalop sa adlaw."
Exodus,17,13,Ug gibuntog ni Josue ang Amalek ug ang katawhan niini pinaagi sa sulab sa espada.
Exodus,17,14,"Unya ang Ginoo miingon kang Moises, “Isulat kini ingon nga usa ka handomanan diha sa usa ka basahon, ug sublia sa pagsaysay ngadto sa mga igdulungog ni Josue nga papason gayod nako ang handomanan sa Amalek sa ilalom sa langit.”"
Exodus,17,15,Ug si Moises nagpatindog ug usa ka halaran ug iya kining ginganlan ug “Ang Ginoo mao ang akong bandila.”
Exodus,17,16,"Ug miingon siya, “Iisa ang bandila sa Ginoo! Ang Ginoo makiggubat batok sa Amalek hangtod sa tanang kaliwatan.”"
Exodus,18,1,"Si Jetro, ang pari sa Midian, nga ugangan ni Moises nakadungog mahitungod sa tanan nga gibuhat sa Dios kang Moises ug sa Israel nga iyang katawhan, kon giunsa sa Ginoo pagkuha sa Israel gikan sa Ehipto."
Exodus,18,2,"Ug si Jetro nga ugangan ni Moises midala kang Zipora nga asawa ni Moises human kini palakta ni Moises,"
Exodus,18,3,"uban usab ang iyang duha ka anak nga lalaki, nga ang usa ginganlan ug Gersom kay miingon siya, “Nahimo akong langyaw sa laing yuta.”"
Exodus,18,4,"Ug ang ngalan sa usa mao si Elieser kay miingon siya, “Ang Dios sa akong amahan mao ang akong magtatabang, ug miluwas kanako gikan sa espada sa Paraon.”"
Exodus,18,5,"Si Jetro nga ugangan ni Moises, uban sa mga anak nga lalaki ni Moises ug sa iyang asawa, miadto kang Moises sa kamingawan diin siya nagkampo didto sa bukid sa Dios."
Exodus,18,6,"Ug si Jetro miingon kang Moises, “Ako, ang imong ugangan, si Jetro, mianhi ako kanimo, uban ang imong asawa ug ang imong duha ka anak.”"
Exodus,18,7,"Si Moises migula sa pagsugat sa iyang ugangan ug miyukbo siya ug mihalok kaniya, ug nagpangutan-anay ang usa ug usa sa mga kaayohan nila ug misulod sila sa tolda."
Exodus,18,8,"Unya gisugilon ni Moises sa iyang ugangan ang tanan nga gibuhat sa Ginoo ngadto sa Paraon ug sa mga Ehiptohanon tungod sa Israel, ug ang tanang kalisdanan nga miabot kanila sa dalan ug giunsa sa Ginoo pagluwas kanila."
Exodus,18,9,"Ug nalipay si Jetro sa tanang kaayohan nga gibuhat sa Ginoo ngadto sa Israel, nga iyang giluwas sila gikan sa kamot sa mga Ehiptohanon."
Exodus,18,10,"Ug si Jetro miingon, “Bulahan ang Ginoo, nga nagluwas kaninyo gikan sa kamot sa mga Ehiptohanon ug gikan sa kamot sa Paraon."
Exodus,18,11,"Karon naila nako nga ang Ginoo dako kay sa tanang mga dios, kay iyang giluwas ang katawhan gikan sa kamot sa mga Ehiptohanon sa dihang mapagarbohon silang nagdumala sa Israel.”"
Exodus,18,12,Ug si Jetro nga ugangan ni Moises mikuha ug halad nga sunogon ug mga halad alang sa Dios. Ug si Aaron miadto uban sa tanang mga kadagkoan sa Israel aron sa pagpangaon ug pan uban sa ugangan ni Moises atubangan sa Dios.
Exodus,18,13,Sa pagkaugma milingkod si Moises aron sa paghukom sa katawhan ug ang katawhan nagtindog nga nag-alirong kang Moises sukad sa buntag hangtod sa hapon.
Exodus,18,14,"Sa dihang nakita sa ugangan ni Moises ang tanan nga gibuhat niya sa katawhan, siya miingon, “Unsa ba kining gibuhat nimo sa katawhan? Ngano ba nga naglingkod man ikaw nga nag-inusara ug ang tanang katawhan nag-alirong kanimo sukad sa buntag hangtod sa hapon?”"
Exodus,18,15,"Si Moises miingon sa iyang ugangan, “Kay ang katawhan moanhi kanako aron sa pagpakisayod mahitungod sa Dios."
Exodus,18,16,"Kon sila adunay panagbangi, moanhi sila kanako ug ako maghukom taliwala sa usa ug sa iyang isigkatawo, ug pahibaloon nako sila sa mga kasugoan sa Dios ug sa iyang mga hukom.”"
Exodus,18,17,"Unya ang ugangan ni Moises miingon kaniya, “Ang imong gibuhat dili maayo."
Exodus,18,18,Sa pagkatinuod ikaw maugtas ug ang katawhan nga uban kanimo maugtas kay kining butanga bug-at kaayo alang kanimo. Dili ikaw makahimo sa pagbuhat niini nga ikaw lamang usa.
Exodus,18,19,"Karon pamati sa akong tingog, tambagan ko ikaw ug ang Dios mag-uban unta kanimo! Tindog alang sa katawhan sa atubangan sa Dios ug dad-a ang ilang mga panagbangi ngadto sa Dios."
Exodus,18,20,Ug tudloi sila sa mga lagda ug mga tulumanon ug ipahibalo kanila ang dalan nga maoy ilang subayon ug ang angay nilang buhaton.
Exodus,18,21,"Dugang pa niini, gikan sa tanang katawhan, pagpili ug mga tawo nga may katakos, mga tawo nga mahadlokon sa Dios, mga tawo nga kasaligan ug nagdumot sa suborno. Ibutang kining mga tawhana ibabaw kanila, ingon nga mga pangulo sa mga linibo, sa mga ginatos, sa mga tag-50, ug sa mga tagnapulo."
Exodus,18,22,"Ug sila ang pahukma sa katawhan sa tanang panahon ug ang tanang dagkong butang ilang dad-on nganha kanimo, apan sa mga gagmayng butang, sila ang pahukma. Busa sayon na lang alang kanimo, ug sila magpas-an sa kabug-at uban kanimo."
Exodus,18,23,"Kon buhaton nimo kini ug ang Dios magsugo kanimo sa ingon, makahimo ikaw sa paglahutay ug kining tanang katawhan usab mamauli nga malinawon sa ilang dapit.”"
Exodus,18,24,Busa si Moises namati sa tingog sa iyang ugangan ug gihimo niya ang tanan nga gisulti niya.
Exodus,18,25,"Ug nagpili si Moises ug mga tawo nga may katakos gikan sa tibuok Israel ug iyang gibutang sila nga mga pangulo sa katawhan, mga pangulo sa mga linibo, sa mga ginatos, sa mga tag-50 ug sa mga tagnapulo."
Exodus,18,26,"Ug sila naghukom sa katawhan sa tanang panahon. Ang mga lisod nga butang gidala nila ngadto kang Moises apan sa bisan unsang gamay nga butang, sila ang naghukom."
Exodus,18,27,Unya gipagikan ni Moises ang iyang ugangan ug mipauli siya paingon sa iyang kaugalingong yuta.
Exodus,19,1,"Sa ikatulong bag-ong subang sa bulan human ang katawhan sa Israel makagula gikan sa yuta sa Ehipto, niadtong adlawa miabot sila sa kamingawan sa Sinai."
Exodus,19,2,"Ug sa pagbiya nila sa Refidim ug sa pag-abot nila sa kamingawan sa Sinai, nagkampo sila sa kamingawan ug didto ang Israel magkampo sa atubangan sa bukid."
Exodus,19,3,"Unya si Moises mitungas ngadto sa Dios ug ang Ginoo mitawag kaniya gikan sa bukid nga nag-ingon, “Mao kini ang isulti sa panimalay ni Jacob ug sultihi ang katawhan sa Israel:"
Exodus,19,4,Kamo nakakita sa akong gibuhat sa mga Ehiptohanon ug kon giunsa kamo nako pagdala diha sa mga pako sa mga agila ug gidala nganhi kanako.
Exodus,19,5,"Busa karon, kon magtuman kamo sa akong tingog ug magsubay sa akong kasabotan kaninyo, kamo mahimo nga akong kaugalingong bahandi taliwala sa tanang katawhan kay ang tibuok kalibotan akoa man."
Exodus,19,6,"Ug alang kanako kamo mahimo nga usa ka gingharian sa mga pari, ug usa ka balaan nga nasod. Kini mao ang mga pulong nga imong isulti sa mga anak sa Israel.”"
Exodus,19,7,Busa si Moises miadto ug gipatawag niya ang mga kadagkoan sa katawhan ug gipahayag niya sa atubangan nila kining tanang pulong nga gisugo kaniya sa Ginoo.
Exodus,19,8,"Ug ang tanang katawhan nagdungan sa pagtubag ug miingon, “Ang tanan nga gisulti sa Ginoo among buhaton.” Ug gisugilon ni Moises ang mga pulong sa katawhan ngadto sa Ginoo."
Exodus,19,9,"Unya ang Ginoo miingon kang Moises, “Moanha ako kanimo pinaagi sa usa ka baga nga panganod aron ang katawhan makadungog sa diha nga makigsulti ako kanimo ug motuo usab sila kanimo hangtod sa kahangtoran.” Unya gisugilon ni Moises ang mga pulong sa katawhan ngadto sa Ginoo."
Exodus,19,10,"Ug ang Ginoo miingon kang Moises, “Adtoa ang katawhan ug balaana sila karon ug ugma ug palabhi kanila ang ilang mga bisti."
Exodus,19,11,"Ug paandama sila sa ikatulong adlaw kay sa ikatulong adlaw mokunsad ang Ginoo sa Bukid sa Sinai, sa atubangan sa tanang katawhan."
Exodus,19,12,"Pagbutang ug utlanan alang sa katawhan libot sa bukid ug ingna sila, ‘Pagmatngon kamo nga dili kamo motungas sa bukid o mohikap sa utlanan niini. Si bisan kinsa nga mohikap sa bukid, patyon gayod."
Exodus,19,13,"Walay kamot nga mohikap kaniya, kay batoon siya o panaon, mananap man o tawo, dili siya mabuhi.’ Sa diha nga ang trumpeta motingog ug kusog kinahanglan manungas sila sa bukid.”"
Exodus,19,14,Busa milugsong si Moises sa bukid padulong sa katawhan ug gibalaan niya ang katawhan ug gilabhan nila ang ilang mga bisti.
Exodus,19,15,"Ug miingon si Moises sa katawhan, “Pangandam kamo sa ikatulong adlaw, ayaw kamo pagduol ug babaye.”"
Exodus,19,16,"Sa pagkabuntag sa ikatulong adlaw, may mga dalugdog ug mga kilat ug baga nga panganod didto sa ibabaw sa bukid ug hilabihan ka kusog nga tingog sa trumpeta, nga tungod niana ang tanang katawhan didto sa kampo nangurog."
Exodus,19,17,Unya gidala ni Moises ang katawhan gikan sa kampo aron sa pagsugat sa Dios ug nanindog sila sa tiilan sa bukid.
Exodus,19,18,Ug ang tibuok Bukid sa Sinai nalukop sa aso kay ang Ginoo mikunsad sa ibabaw niini pinaagi sa kalayo ug ang aso niini miutbo sama sa aso sa usa ka hudno ug ang tibuok nga bukid nauyog sa hilabihan gayod.
Exodus,19,19,"Sa nag-anam na ka kusog ang tingog sa trumpeta, si Moises misulti ug ang Dios mitubag kaniya pinaagi sa dalugdog."
Exodus,19,20,"Unya ang Ginoo mikunsad sa Bukid sa Sinai, sa kinatumyan sa bukid, ug gitawag niya si Moises ngadto sa kinatumyan sa bukid ug mitungas si Moises."
Exodus,19,21,"Ug ang Ginoo miingon kang Moises, “Lugsong ug pasidan-i ang katawhan kay tingali unya ug molabang sila sa utlanan aron sa pagsud-ong sa Ginoo, ug daghan unya ang mangamatay kanila."
Exodus,19,22,Ang mga pari usab nga moduol sa Ginoo kinahanglang magbalaan sa ilang kaugalingon kay tingali unya hinuon ug masuko ang Ginoo kanila.”
Exodus,19,23,"Si Moises miingon sa Ginoo, “Ang katawhan dili makahimo pagtungas sa Bukid sa Sinai kay ikaw gayod ang nagsugo kanamo nga nag-ingon, ‘Pagbutang ug mga utlanan libot sa bukid ug balaana kini.’ ”"
Exodus,19,24,"Ug ang Ginoo miingon kaniya, “Lugsong ug tungas nga dala si Aaron uban kanimo, apan ayaw tugoti ang mga pari ug ang katawhan sa paglapas sa utlanan aron sa pagtungas ngadto sa Ginoo, kay tingali unya ug masuko siya kanila.”"
Exodus,19,25,Busa si Moises milugsong ngadto sa katawhan ug misulti kanila.
Exodus,20,1,"Unya ang Dios misulti niining tanang mga pulong, nga nag-ingon,"
Exodus,20,2,"“Ako mao ang Ginoo nga inyong Dios nga nagkuha kaninyo gikan sa yuta sa Ehipto, gikan sa dapit sa kaulipnan."
Exodus,20,3,“Ayaw pagbaton ug lain nga mga dios sa akong atubangan.
Exodus,20,4,"“Ayaw pagbuhat alang kanimo ug usa ka larawan nga kinulit sama sa dagway sa bisan unsang butang nga atua sa langit sa itaas, o nga ania sa yuta sa ilalom, o nga anaa sa tubig sa ilalom sa yuta."
Exodus,20,5,"Ayaw kamo pagyukbo kanila o pag-alagad kanila, kay ako, ang Ginoo nga inyong Dios, abubhoan nga Dios, nga nagsilot sa mga sala sa mga ginikanan diha sa mga anak ngadto sa ikatulo ug sa ikaupat nga kaliwatan niadtong mga nagdumot kanako."
Exodus,20,6,Apan nagpakita ako sa gugmang walay paglubad ngadto sa linibo nga mga nahigugma kanako ug nagtuman sa akong kasugoan.
Exodus,20,7,“Ayaw gamita sa walay kapuslanan ang ngalan sa Ginoo nga imong Dios kay ang Ginoo dili mag-isip nga walay sala niadtong naggamit sa walay kapuslanan sa iyang ngalan.
Exodus,20,8,“Hinumdomi ang adlaw nga igpapahulay aron sa pagbalaan niini.
Exodus,20,9,"Sa unom ka adlaw maghago ka ug buhata ang tanan nimong buluhaton,"
Exodus,20,10,"apan ang ikapitong adlaw maoy adlaw nga igpapahulay alang sa Ginoo nga imong Dios. Niining adlawa ayaw pagbuhat ug bisan unsang buhat, ikaw o ang imong anak nga lalaki o ang imong anak nga babaye, ang imong sulugoon nga lalaki o ang imong sulugoon nga babaye o ang imong kahayopan o ang langyaw nga anaa sulod sa imong mga ganghaan."
Exodus,20,11,"Kay sa unom ka adlaw gibuhat sa Ginoo ang langit ug ang yuta, ang dagat ug ang tanan nga anaa niini ug mipahulay siya sa ikapitong adlaw. Busa gipanalanginan sa Ginoo ang adlaw nga igpapahulay ug gibalaan kini."
Exodus,20,12,“Tahora ang imong amahan ug ang imong inahan aron mataas ang imong mga adlaw sa yuta nga gihatag kanimo sa Ginoo nga imong Dios.
Exodus,20,13,“Ayaw pagpatay.
Exodus,20,14,“Ayaw panapaw.
Exodus,20,15,“Ayaw pangawat.
Exodus,20,16,“Ayaw pagsaksi ug bakak batok sa imong isigkatawo.
Exodus,20,17,“Ayaw kaibog sa balay sa imong isigkatawo. Ayaw kaibog sa asawa sa imong isigkatawo o sa iyang sulugoon nga lalaki o sa iyang sulugoon nga babaye o sa iyang baka o sa iyang asno o sa bisan unsang butang nga iya sa imong isigkatawo.”
Exodus,20,18,"Unya sa namatikdan sa mga tawo ang mga dalugdog ug mga kilat ug ang tingog sa trumpeta ug nakita ang bukid nga nag-aso, ang mga tawo nangahadlok ug nangurog ug nagtindog sa layo."
Exodus,20,19,"Ug sila miingon kang Moises, “Sulti kanamo ug mamati kami apan ayaw pasultiha ang Dios kanamo kay basin unya ug mangamatay kami.”"
Exodus,20,20,"Si Moises miingon sa katawhan, “Ayaw kamo kahadlok, kay ang Dios mianhi aron sa pagsulay kaninyo ug aron nga ang pagkahadlok kaniya maanaa sa inyong atubangan aron dili kamo magpakasala.”"
Exodus,20,21,Ang katawhan nagtindog sa layo samtang si Moises mipaduol sa hilabihan nga kangitngit diin didto ang Dios.
Exodus,20,22,"Ug ang Ginoo miingon kang Moises, “Mao kini ang isulti sa katawhan sa Israel: ‘Kamo gayod nakakita nga ako nakigsulti kaninyo gikan sa langit."
Exodus,20,23,Ayaw kamo pagbuhat ug mga diosdios nga hinimo ug plata uban kanako o magbuhat alang kaninyo ug mga diosdios nga hinimo ug bulawan.
Exodus,20,24,"Paghimo kamo ug usa ka halaran nga yuta alang kanako, ug ihalad sa ibabaw niini ang inyong mga halad nga sunogon ug ang inyong mga halad sa pakigdait, ang inyong mga karnero, ug ang inyong mga baka. Sa bisan diing dapit diin himoon nako nga mahinumdoman ang akong ngalan, moanha ako kaninyo, ug panalanginan ko kamo."
Exodus,20,25,"Ug kon maghimo kamo alang kanako ug usa ka halaran nga bato, ayaw kini himoa gikan sa mga bato nga sinapsapan kay kon magbakyaw kamo sa inyong galamiton ibabaw niini, gihugawan ninyo kini."
Exodus,20,26,Ug ayaw pagsaka ngadto sa halaran agi sa mga ang-ang aron dili madayag ang inyong pagkahubo.’
Exodus,21,1,“Karon mao kini ang mga lagda nga imong ipadayag sa ilang atubangan.
Exodus,21,2,"Sa dihang mopalit kamo ug ulipon nga Hebreo, kinahanglan nga mag-alagad siya ug unom ka tuig, ug sa ikapito nga tuig mogawas siya nga walay bayad."
Exodus,21,3,"Kon mosulod siya nga dili minyo, kinahanglang mogawas siya nga dili minyo. Kon mosulod siya nga minyo, ang iyang asawa mogawas usab uban kaniya."
Exodus,21,4,"Kon ang iyang agalon maghatag kaniya ug asawa ug kini manganak kaniya ug mga anak nga lalaki o mga anak nga babaye, ang iyang asawa ug ang iyang mga anak mapanag-iya sa iyang agalon, ug siya mogawas nga siya ra."
Exodus,21,5,"Apan kon ang ulipon moingon, ‘Ako nahigugma sa akong agalon, sa akong asawa ug sa akong mga anak, dili ako mobiya aron mahimong gawasnon,’"
Exodus,21,6,"dad-on siya sa iyang agalon ngadto sa Dios, ug dad-on siya sa agalon ngadto sa pultahan o sa haligi sa pultahan ug lungagan sa iyang agalon ang iyang dalunggan pinaagi sa usa ka tusok, ug siya mag-alagad sa iyang agalon sa tibuok niyang kinabuhi."
Exodus,21,7,"“Sa diha nga ang usa ka tawo magbaligya sa iyang anak nga babaye ingon nga ulipon, dili siya makagawas sama sa mga ulipon nga lalaki."
Exodus,21,8,"Kon siya dili makapahimuot sa iyang agalon nga naggahin kaniya alang sa iyang kaugalingon, ang iyang agalon magpalukat kaniya. Walay katungod ang agalon sa pagbaligya kaniya ngadto sa mga langyaw kay wala man siya magmatinud-anon kaniya."
Exodus,21,9,"Kon iya kining igahin alang sa iyang anak nga lalaki, kinahanglan nga isipon niya kini sama sa iyang anak nga babaye."
Exodus,21,10,"Kon siya mangasawa ug lain, kinahanglan nga dili niya kunhoran ang iyang pagkaon, ang iyang bisti o ang iyang mga katungod sa pagkaminyo."
Exodus,21,11,"Kon dili siya mobuhat niining tulo ka butang ngadto kaniya, mogawas siya nga walay bayad."
Exodus,21,12,"“Si bisan kinsa nga modagmal sa usa ka tawo nga tungod niana mamatay kini, kinahanglan nga patyon."
Exodus,21,13,"Apan kon wala niya kini atangi ug ang Dios mao ang nagtugyan sa tawo ngadto sa iyang kamot, magtudlo ako kanimo ug dapit nga iyang kadangpan."
Exodus,21,14,"Apan kon tuyoon niya pagpatay ang usa ka tawo pinaagi sa lipot, kuhaa siya gikan sa akong halaran aron mamatay siya."
Exodus,21,15,“Si bisan kinsa nga modagmal sa iyang amahan o sa iyang inahan kinahanglan nga patyon.
Exodus,21,16,"“Si bisan kinsa nga mangdagit ug tawo, ibaligya man kini niya o nakaplagan nga diha sa iyang mga kamot, kinahanglan nga patyon."
Exodus,21,17,"“Si bisan kinsa nga magtunglo sa iyang amahan o sa iyang inahan, kinahanglan nga patyon."
Exodus,21,18,"“Kon ang mga lalaki mag-away ug samaran sa usa ang usa pinaagi ug bato o pinaagi sa iyang kumo ug dili kini mamatay apan maglubog sa higdaanan,"
Exodus,21,19,"unya kon makatindog na siya ug makalakaw sa gawas nga magsungkod, ang nakasamad kaniya makalingkawas, apan magbayad siya sa panahon nga nausik ug patambalan niya hangtod nga maayo kini."
Exodus,21,20,"“Kon ang usa ka tawo magdagmal sa iyang ulipon nga lalaki o sa iyang ulipon nga babaye pinaagi sa bunal ug ang ulipon mamatay diha sa iyang mga kamot, kinahanglan nga silotan siya."
Exodus,21,21,"Apan kon ang ulipon mabuhi sa usa o duha ka adlaw, dili siya silotan kay ang ulipon iyang katigayonan."
Exodus,21,22,"“Kon may mga lalaki nga mag-away ug makaangol ug usa ka babaye nga nagsabak ug makuhaan siya apan walay kadaot nga nahitabo, ang nakasamad kaniya multahan sumala sa ipahamtang kaniya sa bana sa babaye, ug mobayad siya sumala sa gihukom sa mga maghuhukom."
Exodus,21,23,"Apan kon adunay kadaot nga mahitabo, kinahanglan nga magbayad ikaw ug kinabuhi sa kinabuhi,"
Exodus,21,24,"mata sa mata, ngipon sa ngipon, kamot sa kamot, tiil sa tiil,"
Exodus,21,25,"paso sa paso, samad sa samad, labod sa labod."
Exodus,21,26,"“Kon ang usa ka tawo makaigo sa mata sa iyang ulipon nga lalaki o babaye, ug mabuta kini, kinahanglan nga pagawason niya kini tungod sa iyang mata."
Exodus,21,27,"Kon makapangag siya ug ngipon sa iyang ulipon nga lalaki o babaye, kinahanglan nga pagawason niya kini tungod sa iyang ngipon."
Exodus,21,28,"“Kon ang usa ka lalaki o usa ka babaye sungayon sa usa ka baka hangtod nga mamatay, kinahanglan nga ang baka batoon ug dili kaonon ang unod niini, apan makalingkawas ang tag-iya sa baka."
Exodus,21,29,"Apan kon ang baka naanad sa pagpanungay sa nangaging panahon ug napasidan-an na ang tag-iya apan wala kini isulod sa toril ug kini nakapatay ug lalaki o babaye, ang baka kinahanglan nga batoon, ug ang tag-iya niini patyon usab."
Exodus,21,30,"Kon pahamtangan siya ug lukat, kinahanglan nga magbayad siya sa lukat sa iyang kinabuhi sumala sa gipahamtang kaniya."
Exodus,21,30,ka siklo nga plata ug batoon ang baka.
Exodus,21,31,Kon kini makapanungay sa anak nga lalaki o anak nga babaye sa usa ka tawo pahamtangan siya sumala sa mao rang balaod.
Exodus,21,32,"Kon ang baka makasungay ug ulipon nga lalaki o babaye, ang tag-iya mohatag sa agalon niini ug"
Exodus,21,33,"“Kon ang usa ka tawo magbiya ug gahong nga abli o magkalot ug gahong ug dili niya kini tabonan ug mahulog didto ang baka o asno,"
Exodus,21,34,ang tag-iya sa gahong kinahanglan nga mobayad sa kadaot. Kinahanglang maghatag siya ug salapi sa tag-iya niini ug ang namatay nga mananap maiya.
Exodus,21,35,"“Kon ang baka sa usa ka tawo makasamad sa baka sa iyang isigkatawo ug nga kini mamatay, kinahanglan nga ibaligya nila ang baka nga buhi ug bahinon nila ang halin niini ug bahinon usab nila ang patay."
Exodus,21,36,"Apan kon nahibaloan nga ang baka nga nakasungay naanad sa pagpanungay sukad pa sa unang panahon ug wala kini isulod sa toril sa tag-iya niini, kinahanglan nga magbayad siya ug baka sa baka, ug ang patay maiya."
Exodus,22,1,"“Kon ang usa ka tawo mangawat ug baka o karnero ug ihawon niya kini o ibaligya, kinahanglan nga mobayad siya ug lima ka baka alang sa usa ka baka, ug upat ka karnero alang sa usa ka karnero. Ang kawatan mag-uli sa hingpit gayod, kon wala gayod siyay mahimo, ibaligya siya alang sa iyang nakawat. 4 Kon ang kinawat nga mananap makaplagan nga buhi diha sa iyang kamot, baka man o asno o karnero, kinahanglang magbayad siya ug duha ka pilo."
Exodus,22,2,"Kon ang kawatan maabtan nga nanglungkab ug gikulata unya mamatay, walay pakasad-on sa iyang dugo."
Exodus,22,3,"Apan kon naabtan siya sa pagsilang sa adlaw, adunay pakasad-on sa iyang dugo."
Exodus,22,5,"“Kon ang usa ka tawo maoy makaingon sa uma o parasan nga masibsiban o magbuhi sa iyang hayop ug kini makasibsib sa uma sa uban, kinahanglan nga bayran niya kini gikan sa labing maayo sa iyang uma ug sa labing maayo sa iyang parasan."
Exodus,22,6,"“Kon may sunog ug kini mokatay ngadto sa kasampinitan nga tungod niini ang pinundok nga uhay o ang uhay nga nagtindog o ang tibuok nga uma masunog, ang nagduslit sa kalayo kinahanglang mobayad gayod."
Exodus,22,7,"“Kon ang usa ka tawo magtugyan ug salapi o katigayonan ngadto sa iyang isigkatawo aron patipigan, unya kawaton kini diha sa balay niadtong tawhana, kon ang kawatan masakpan, kinahanglang mobayad siya ug duha ka pilo."
Exodus,22,8,"Kon ang kawatan dili masakpan, ang tag-iya sa balay kinahanglang moduol ngadto sa Dios aron sa pagpakita kon nanghilabot ba siya o wala sa bahandi sa iyang isigkatawo."
Exodus,22,9,"“Kay ang tanang matang sa paglapas sa pagsalig mahitungod sa baka, sa asno, sa karnero, sa bisti o mahitungod sa bisan unsang butang nga nawala, nga adunay moingon, “Mao kini,” ang kaso sa duha ka tawo kinahanglang dad-on sa atubangan sa Dios ug siya nga hukman sa Dios kinahanglang mobayad ug duha ka pilo ngadto sa iyang isigkatawo."
Exodus,22,10,"“Kon ang usa ka tawo magtugyan ngadto sa iyang isigkatawo ug asno o baka o karnero o bisan unsang mananap aron pabatonan unya mamatay kini o maangol o gikuha nga walay nakakita niini,"
Exodus,22,11,"ang panumpa sa Ginoo magpataliwala kanilang duha aron sa pagsuta kon wala ba gayod siya manghilabot sa bahandi sa iyang isigkatawo, ug ang tag-iya modawat sa panumpa, ug ang nagbantay dili kinahanglang mobayad."
Exodus,22,12,"Apan kon kini gikawat gikan kaniya, kinahanglang mobayad siya sa tag-iya niini."
Exodus,22,13,"Kon nakuniskunis kini sa mga mananap, kinahanglang dad-on kini niya ingon nga kamatuoran ug dili siya pabayaron sa unsay nakuniskunis."
Exodus,22,14,"“Kon ang usa ka tawo manghulam ug hayop sa iyang isigkatawo, unya naangol kini o mamatay, ug ang tag-iya niini wala diha, kinahanglan nga siya mobayad gayod."
Exodus,22,15,"Kon ang tag-iya niini diha, ang nanghulam dili pabayaron. Kon kini inabangan, ang kadaot mataplan sa abang."
Exodus,22,16,"“Kon tintalon sa usa ka lalaki ang usa ka ulay nga dili sinayoran ug makigdulog kaniya, kinahanglan nga mohatag siya sa bugay alang kaniya ug kini iyang pangasaw-on."
Exodus,22,17,"Kon ang amahan sa babaye magdumili gayod sa paghatag kaniya ngadto sa lalaki, kinahanglan nga mobayad ang lalaki sa bili nga tukma sa bugay alang sa mga ulay."
Exodus,22,18,“Ayaw gayod tugoti nga mabuhi ang babayeng tigsalamangka.
Exodus,22,19,"“Si bisan kinsa nga makighilawas sa mananap, kinahanglan nga patyon."
Exodus,22,20,“Si bisan kinsa nga maghalad ngadto sa bisan unsang dios gawas sa Ginoo lamang kinahanglang laglagon.
Exodus,22,21,"“Ayaw buhati ug daotan ang usa ka langyaw o magdaogdaog kaniya, kay kamo mga langyaw kaniadto sa yuta sa Ehipto."
Exodus,22,22,Ayaw ninyo pasipad-i si bisan kinsa nga biyuda o ilo.
Exodus,22,23,"Kon pasipad-an ninyo sila unya magpakitabang sila kanako, pamation gayod nako ang ilang mga pagpakitabang."
Exodus,22,24,"Ug ang akong kapungot mosilaob ug patyon ko kamo pinaagi sa espada, ug ang inyong mga asawa mangahimong biyuda ug ang inyong mga anak mahimong walay mga amahan."
Exodus,22,25,"“Kon magpahulam kamo ug salapi ngadto kang bisan kinsa sa akong katawhan nga kabos nga anaa uban kanimo, ayaw kamo pagpakasama sa mga tigpahulam ngadto kaniya ug ayaw gayod pangayo ug tubo gikan kaniya."
Exodus,22,26,"Kon magdawat ikaw ug bisti ingon nga garantiya sa imong isigkatawo, kinahanglan nga iuli nimo kini kaniya sa dili pa mosalop ang adlaw,"
Exodus,22,27,"kay mao lamang kini ang iyang igtatabon, mao kini ang iyang kupo alang sa iyang lawas. Unsa may lain nga iyang katulgan? Ug kon magpakitabang siya kanako, pamation nako siya kay maluluy-on man ako."
Exodus,22,28,“Ayaw kamo pagsulti ug daotan batok sa Dios o magtunglo sa tigdumala sa inyong katawhan.
Exodus,22,29,“Ayaw langana sa paghatag ang inyong mga halad gikan sa kadagaya sa inyong mga abot ug gikan sa mga inawas sa inyong mga pug-anan. “Ihatag ninyo kanako ang kamagulangan sa inyong mga anak.
Exodus,22,30,"Buhata usab ninyo kini sa inyong mga baka ug sa inyong mga karnero. Pito ka adlaw nga magpabilin ang kamagulangan diha sa iyang inahan ug sa ikawalo nga adlaw, ihatag kini kanako."
Exodus,22,31,"“Kamo mahimong mga tawo nga balaan alang kanako busa ayaw kamo pangaon ug unod nga gikuniskunis sa mga mananap nga ihalas sa kapatagan, ilabay ninyo kini ngadto sa mga iro."
Exodus,23,1,“Ayaw pagsulti ug tinumotumo nga taho. Ayaw pagpakig-abin sa tawong daotan aron mahimong saksi nga bakakon.
Exodus,23,2,"Ayaw pagsunod sa daghan aron sa pagbuhat ug daotan, o sa pagsaksi ug bakak diha sa usa ka kaso pinaagi sa pagdapig sa daghan aron sa pagtuis sa katarongan,"
Exodus,23,3,o sa pagpakita ug pagdapig ngadto sa usa ka tawong kabos diha sa iyang kaso.
Exodus,23,4,"“Kon nakita nimo ang baka sa imong kaaway o ang iyang asno nga nakabuhi, dad-a gayod kini ngadto balik kaniya."
Exodus,23,5,"Kon ang asno sa nagdumot kanimo imong makita nga nalup-og ilalom sa iyang karga, ayaw gayod siya pasagdi uban niini, kinahanglang imo siyang tabangan sa pagpatindog niini."
Exodus,23,6,“Ayaw tuisa ang katarongan nga iya sa inyong kabos diha sa iyang kaso.
Exodus,23,7,Palayo gikan sa usa ka bakak nga sumbong ug ayaw patya ang walay sala ug ang matarong kay dili ko gayod palingkawason ang daotan.
Exodus,23,8,"Ayaw gayod kamo pagdawat ug suborno, kay ang suborno magbuta sa mga tawo nga anaa sa katungdanan ug magtuis sa mga pulong sa matarong."
Exodus,23,9,“Ayaw gayod ninyo daogdaoga ang usa ka dumuduong. Nahibalo kamo kon unsay bation sa usa ka dumuduong kay mga dumuduong man kamo kaniadto sa yuta sa Ehipto.
Exodus,23,10,"“Sa unom ka tuig magpugas kamo sa inyong yuta ug magtigom sa mga abot niini,"
Exodus,23,11,"apan sa ikapitong tuig papahulayon ninyo kini ug pasagdan nga walay pugas, aron ang mga kabos sa inyong katawhan makakaon, ug unsay mahibilin nila maoy kaonon sa mga ihalas nga mananap. Buhata usab ninyo kini sa inyong parasan ug sa inyong olibo."
Exodus,23,12,“Sulod sa unom ka adlaw buhata ninyo ang inyong mga buluhaton ug sa ikapitong adlaw kinahanglan nga mopahulay kamo aron makapahulay ang inyong baka ug ang inyong asno ug ang anak sa inyong ulipon nga babaye ug ang langyaw maulian sa kabaskog.
Exodus,23,13,Tagda ang tanan nakong gisulti kaninyo. Ug ayaw hisgoti ang ngalan sa ubang mga dios o ipadungog kini gikan sa inyong baba.
Exodus,23,14,“Makatulo sa usa ka tuig maghimo kamo ug kasaulogan alang kanako.
Exodus,23,15,"Himoa ninyo ang Kasaulogan sa Pan nga Walay Patubo sumala sa akong gisugo kaninyo. Magkaon kamo ug pan nga walay patubo sulod sa pito ka adlaw sulod sa gitakda nga panahon sa bulan sa Abib, kay niini migula kamo gikan sa Ehipto ug walay si bisan kinsa nga magpakita sa akong atubangan nga walay dala."
Exodus,23,16,"Kinahanglan nga himoon ninyo ang Kasaulogan sa Pag-ani sa mga unang bunga sa inyong mga paghago, sa inyong gipugas sa uma. Ug himoa ninyo ang Kasaulogan sa Paghipos sa Abot sa kataposan sa tuig, sa dihang hiposon ninyo gikan sa uma ang bunga sa inyong mga paghago."
Exodus,23,17,Makatulo sa usa ka tuig nga ang tanan ninyong lalaki kinahanglang mopakita sa atubangan sa Ginoong Dios.
Exodus,23,18,“Ayaw ninyo ihalad ang dugo sa inyong halad kanako uban sa pan nga may patubo o isalin hangtod sa pagkabuntag ang tambok sa giihaw sa kasaulogan alang kanako.
Exodus,23,19,“Ang una sa mga unang abot sa inyong yuta kinahanglang dad-on ngadto sa balay sa Ginoo nga inyong Dios. “Ayaw pabukali ang nating kanding diha sa gatas sa inahan niini.
Exodus,23,20,“Gipaanha nako ang usa ka anghel nganha kaninyo aron sa pagbantay kaninyo sa dalan ug sa pagdala kaninyo ngadto sa dapit nga akong giandam.
Exodus,23,21,"Pamati kamo kaniya ug tumana ang iyang tingog. Ayaw kamo pagsupak kaniya kay siya dili mopasaylo sa inyong mga kalapasan, kay ang akong ngalan anaa kaniya."
Exodus,23,22,"“Apan kon mamati kamo pag-ayo sa iyang tingog ug buhaton ninyo ang tanan nga akong gisulti, ako mahimong kaaway sa inyong mga kaaway ug kabatok sa inyong mga kabatok."
Exodus,23,23,"“Kon ang akong anghel mag-una kaninyo ug magdala kaninyo ngadto sa mga Amorihanon, sa mga Hitihanon, sa mga Perisihanon, sa mga Canaanhon, sa mga Hibihanon, sa mga Jebusihanon, ug wagtangon nako sila,"
Exodus,23,24,"ayaw gayod pagyukbo sa ilang mga diosdios o mag-alagad kanila o magbuhat sumala sa ilang mga buhat, hinuon gub-a kini ug dugmoka ninyo ang ilang mga batong haligi."
Exodus,23,25,Kinahanglan nga mag-alagad kamo sa Ginoo nga inyong Dios ug ako magpanalangin sa inyong pan ug sa inyong tubig ug kuhaon nako ang sakit gikan kaninyo.
Exodus,23,26,Walay babaye nga makuhaan sa iyang gisabak o dili makaanak diha sa inyong yuta ug tumanon nako ang gidaghanon sa inyong mga adlaw.
Exodus,23,27,"Magpadala ako ug kahadlok una kaninyo ug libogon nako ang tanang katawhan nga inyong adtoan ug pakig-awayan, ug himoon nako nga ang tanan ninyong mga kaaway motalikod kaninyo."
Exodus,23,28,"Ug magpadala ako ug mga putyokan nganha kaninyo nga moabog sa mga Hibihanon, sa mga Canaanhon ug sa mga Hitihanon gikan sa inyong atubangan."
Exodus,23,29,Dili nako sila papahawaon gikan sa inyong atubangan sulod sa usa ka tuig kay tingali unya ug ang yuta mahimo nga kamingawan ug modaghan ang mga ihalas nga mananap batok kaninyo.
Exodus,23,30,Sa hinayhinay abugon nako sila gikan sa inyong atubangan hangtod nga modaghan kamo ug maangkon ang yuta.
Exodus,23,31,"Ug ipahimutang nako ang inyong utlanan gikan sa Dagat nga Pula hangtod sa dagat sa mga Filistihanon, ug gikan sa kamingawan hangtod sa Eufrates, kay itugyan nako sa inyong mga kamot ang mga nagpuyo sa yuta ug papahawaon ninyo sila gikan sa inyong atubangan."
Exodus,23,32,Kinahanglan nga dili kamo magbuhat ug kasabotan uban kanila o uban sa ilang mga diosdios.
Exodus,23,33,"Kinahanglan nga dili sila mopuyo sa inyong yuta kay tingali unya ug sila mag-angin kaninyo sa pagpakasala batok kanako kay kon mag-alagad kamo sa ilang mga diosdios, kini gayod mahimong usa ka lit-ag alang kaninyo.”"
Exodus,24,1,"Unya siya miingon kang Moises, “Tungas kamo ngari sa Ginoo, ikaw ug si Aaron, si Nadab ug si Abihu ug ang 70 ka kadagkoan sa Israel ug pagsimba kamo diha sa layo."
Exodus,24,2,"Si Moises lamang ang makaduol sa Ginoo, apan sila dili makaduol ug kinahanglan nga ang katawhan dili motungas uban kaniya.”"
Exodus,24,3,"Ug si Moises miadto ug gisugilon niya sa katawhan ang tanang mga pulong sa Ginoo, ug ang tanang tulumanon. Ug ang tanang katawhan mitubag sa usa ka tingog ug miingon, “Ang tanang pulong nga gisulti sa Ginoo among buhaton.”"
Exodus,24,4,"Ug gisulat ni Moises ang tanang pulong sa Ginoo. Misayo siya pagbangon sa pagkabuntag ug nagtukod ug usa ka halaran didto sa tiilan sa bukid, ug nagpabarog ug napulo ug duha ka haliging bato, sumala sa napulo ug duha ka banay sa Israel."
Exodus,24,5,Ug nagpadala siya ug mga batan-ong lalaki sa katawhan sa Israel nga naghalad ug mga halad nga sunogon ug naghalad sila ug mga halad sa pakigdait nga mga baka ngadto sa Ginoo.
Exodus,24,6,Gikuha ni Moises ang katunga sa dugo ug gibutang niya kini sa mga planggana ug gisablig niya ang katunga sa dugo ngadto sa halaran.
Exodus,24,7,"Ug gikuha niya ang basahon sa kasabotan, ug gibasa niya diha sa pangdungog sa katawhan ug sila miingon, “Ang tanang gisulti sa Ginoo among buhaton ug magmatinumanon kami.”"
Exodus,24,8,"Gikuha ni Moises ang dugo ug gisablig niya kini ngadto sa katawhan ug miingon, “Tan-awa ang dugo sa kasabotan nga gibuhat sa Ginoo uban kaninyo sumala niining tanang mga pulong.”"
Exodus,24,9,"Unya mitungas si Moises ug si Aaron, si Nadab ug si Abihu ug ang 70 ka kadagkoan sa Israel."
Exodus,24,10,Ug ilang nakita ang Dios sa Israel ug diha sa ubos sa iyang mga tiil ang daw usa ka agianan nga safiro ug sama sa langit gayod ang iyang katin-aw.
Exodus,24,11,"Ug wala niya bakyawa ang iyang mga kamot ngadto sa mga kadagkoan sa katawhan sa Israel, ug nakakita sila sa Dios ug nangaon sila ug nanginom."
Exodus,24,12,"Ang Ginoo miingon kang Moises, “Tungas ngari kanako sa bukid ug pabilin diri ug ihatag nako kanimo ang mga papan nga bato uban sa balaod ug sa kasugoan nga gisulat nako aron itudlo kanila.”"
Exodus,24,13,"Unya mitindog si Moises, uban kang Josue nga iyang kaabag ug mitungas siya ngadto sa bukid sa Dios."
Exodus,24,14,"Ug siya miingon ngadto sa mga kadagkoan, “Hulata ninyo kami dinhi hangtod nga mobalik kami nganhi kaninyo, si Aaron ug si Hur ania uban kaninyo. Si bisan kinsa nga adunay husayonon, paadtoa kanila.”"
Exodus,24,15,Unya si Moises mitungas ngadto sa bukid ug ang panganod mitabon sa bukid.
Exodus,24,16,"Ang himaya sa Ginoo mipahiluna diha sa Bukid sa Sinai ug ang panganod mitabon niini sulod sa unom ka adlaw, ug sa ikapitong adlaw gitawag niya si Moises gikan sa taliwala sa panganod."
Exodus,24,17,Ug ang panagway sa himaya sa Ginoo sama sa usa ka nag-ut-ot nga kalayo sa kinatumyan sa bukid diha sa panan-aw sa katawhan sa Israel.
Exodus,24,18,Ug misulod si Moises sa panganod ug mitungas siya ngadto sa bukid. Ug didto si Moises sa bukid sulod sa 40 ka adlaw ug 40 ka gabii.
Exodus,25,1,"Ang Ginoo miingon kang Moises,"
Exodus,25,2,"“Sultihi ang katawhan sa Israel nga magdala sila ug halad alang kanako. Gikan sa tanang tawo nga naghatag sa kinabubut-on, dawata ang halad alang kanako."
Exodus,25,3,"Ug mao kini ang halad nga dawaton nimo gikan kanila: bulawan, plata ug bronsi,"
Exodus,25,4,"asul ug tapol ug lutong pula nga delana ug pino nga lino ug balhibo sa mga kanding,"
Exodus,25,5,"mga panit sa mga laking karnero nga gitina, panit sa kanding, kahoy nga akasya,"
Exodus,25,6,"lana alang sa mga lampara, mga pahumot alang sa lana nga igdidihog ug alang sa insenso nga humot,"
Exodus,25,7,mga bato nga onyx ug mga bato nga ibutang alang sa ephod ug alang sa tabon sa dughan.
Exodus,25,8,Pabuhata sila ug usa ka balaang puluy-anan alang kanako aron makapuyo ako sa ilang taliwala.
Exodus,25,9,"Sumala sa tanan nga gipakita nako kanimo mahitungod sa sumbanan sa Tolda ug sa tanan nga mga galamiton niini, buhata gayod kini."
Exodus,25,10,"“Kinahanglan nga magbuhat sila ug usa ka sudlanan gikan sa kahoy nga akasya, ang gitas-on niini duha ka maniko ug tunga, ang gilapdon niini usa ka maniko ug tunga, ang gihabugon niini usa ka maniko ug tunga."
Exodus,25,11,"Sapawi ninyo kini ug lunsay nga bulawan, sa sulod ug sa gawas ug ribitihi ug bulawan ang palibot niini."
Exodus,25,12,"Maghimo ka ug upat ka argulya nga bulawan nga maoy gunitanan alang niini ug ibutang sa upat ka tiiltiil niini, duha ka argulya sa usa ka kilid niini, ug duha ka argulya sa pikas kilid niini."
Exodus,25,13,"Pagbuhat ug mga yayongan gikan sa kahoy nga akasya, ug sapawi kini ug bulawan."
Exodus,25,14,"Ug ibalhog ang mga yayongan ngadto sa mga argulya nga maoy gunitanan sa mga kilid sa sudlanan, aron yayongan ang sudlanan pinaagi niini."
Exodus,25,15,"Ang mga yayongan kinahanglan nga magpabilin diha sa mga argulya sa sudlanan, ayaw kini ug kuhaa gikan niini."
Exodus,25,16,Ug ibutang diha sa sudlanan ang pagpamatuod nga ihatag nako kaninyo.
Exodus,25,17,"Pagbuhat ug usa ka tabon gikan sa lunsay nga bulawan, ang gitas-on niini duha ka maniko ug tunga, ug ang gilapdon niini usa ka maniko ug tunga."
Exodus,25,18,Pagbuhat ug duha ka kerubin nga bulawan nga sinalsal diha sa duha ka tumoy sa tabon.
Exodus,25,19,Pagbuhat ug usa ka kerubin sa usa ka tumoy ug usa ka kerubin sa lain nga tumoy. Unay gayod sa tabon ang pagbuhat ug mga kerubin diha sa duha ka tumoy niini.
Exodus,25,20,"Ang mga kerubin kinahanglan nga magbukhad sa ilang mga pako sa ibabaw, nga magpandong sa tabon pinaagi sa ilang mga pako. Ang ilang mga nawong mag-atubangay, mag-atubang sa tabon ang mga nawong sa mga kerubin."
Exodus,25,21,Ug ibutang ang tabon sa ibabaw sa sudlanan; ug sa sulod sa sudlanan ibutang ang pagpamatuod nga ihatag nako kanimo.
Exodus,25,22,"Diha niini ako makigtagbo kanimo, ug makigsulti ako kanimo gikan sa ibabaw sa tabon, gikan sa duha ka kerubin nga anaa sa ibabaw sa sudlanan sa pagpamatuod mahitungod sa tanan nga akong ihatag kanimo nga mao ang kasugoan alang sa katawhan sa Israel."
Exodus,25,23,"“Unya magbuhat ikaw ug usa ka lamisa gikan sa kahoy nga akasya, ang gitas-on niini duha ka maniko, ang gilapdon niini usa ka maniko ug ang gihabogon niini usa ka maniko ug tunga."
Exodus,25,24,Ug sapawan nimo kini ug lunsay nga bulawan ug ribitihi ug bulawan ang mga kilid libot niini.
Exodus,25,25,Buhati usab kini ug sanipa nga may gilapdon nga usa ka palad ug ribitihi kini ug bulawan.
Exodus,25,26,Ug pagbuhat alang niini ug upat ka argulya nga bulawan ug ibutang nimo ang mga argulya sa upat ka eskina diha sa upat ka tiil niini.
Exodus,25,27,Duol sa sanipa ibutang ang mga argulya ingon nga balhoganan sa mga yayongan inigdala sa lamisa.
Exodus,25,28,"Himoa ang mga yayongan gikan sa kahoy nga akasya, ug sapawi kini ug bulawan aron ang lamisa yayongan pinaagi niini."
Exodus,25,29,"Ug himoa gikan sa lunsayng bulawan ang mga pinggan niini ug ang mga sudlanan sa insenso, ug ang mga tibod niini ug mga panaksan nga maoy huwaran sa mga halad nga ilimnon."
Exodus,25,30,Ug ang pan nga ihalad sa akong atubangan ibutang ibabaw sa lamisa sa akong atubangan sa kanunay.
Exodus,25,31,"“Magbuhat ikaw ug usa ka lamparahan gikan sa lunsay nga bulawan. Ang patindoganan ug ang lawas niini kinahanglan nga sinalsal. Ang mga kupa nga daw bulak, ang mga biyoos ug mga gihay kinahanglan nga unay niini."
Exodus,25,32,"Ug kinahanglan nga may unom ka sanga gikan sa mga kilid niini, tulo ka sanga sa usa ka kilid niini ug tulo ka sanga sa usa usab ka kilid."
Exodus,25,33,"Tulo ka kupa nga daw bulak sa almendras uban sa mga biyoos ug mga gihay sa matag kupa diha sa usa ka sanga ug tulo ka kupa nga daw bulak sa almendras sa lain nga sanga, ang matag kupa may mga biyoos ug mga gihay, busa ingon niini ang unom ka sanga sa lamparahan."
Exodus,25,34,"Ang lamparahan kinahanglan nga may upat ka kupa nga daw bulak sa almendras, uban sa ilang mga biyoos ug mga gihay niini,"
Exodus,25,35,ug usa ka biyoos diha sa ilalom sa matag parisan sa unom ka sanga nga migula gikan sa lamparahan.
Exodus,25,36,"Ang ilang mga biyoos ug ang ilang mga sanga kinahanglang unay niini, ang kinatibuk-an niini kinahanglang sinalsal nga lunsayng bulawan."
Exodus,25,37,"Ug himoa ang pito ka lampara alang niini, ang mga lampara dagkotan aron maghatag ug kahayag sa dapit diha sa atubangan niini."
Exodus,25,38,Ang mga kumpit niini ug ang mga sangga kinahanglan nga lunsayng bulawan.
Exodus,25,39,"Gikan sa usa ka talanton sa lunsayng bulawan himoa kini, uban niining tanan nga mga kahimanan."
Exodus,25,40,Ug tan-awa nga buhaton nimo kini sumala sa sumbanan nga gipakita kanimo didto sa bukid.
Exodus,26,1,"“Dugang pa niini, himoa ang Tolda gikan sa napulo ka tabil nga lino nga pinong pagkalubid, ug sa asul ug tapol ug lutong pula nga delana. Uban sa mga kerubin nga maayong pagkabuhat, buhata kini."
Exodus,26,2,Ang gitas-on sa usa ka tabil kinahanglan nga 28 ka maniko ug ang gilapdon sa matag tabil upat ka maniko. Ang tanang tabil kinahanglan nga usa lamang ang sukod.
Exodus,26,3,"Ang lima ka tabil kinahanglang taputon ang usa sa usa, ug ang lain nga lima ka tabil taputon usab ang usa sa usa."
Exodus,26,4,"Ug pagbuhat ug mga galong nga asul sa sidsid sa kataposang tabil sa unang hut-ong ug pagbuhat usab ug mga galong sa sidsid sa kataposan nga tabil sa ikaduha nga hut-ong. 5 Paghimo ug 50 ka galong alang sa usa ka tabil, ug 50 ka galong alang sa sidsid sa tabil nga anaa sa ikaduha nga hut-ong. Ang mga galong kinahanglan nga mag-atbang."
Exodus,26,6,"Pagbuhat usab ug 50 ka kaw-itanan nga bulawan, ug idugtong ang mga tabil sa usa ug usa pinaagi sa kaw-itanan ug mahimo ang usa ka tolda."
Exodus,26,7,"“Pagbuhat usab ug mga tabil nga balhibo sa mga kanding ingon nga tabon sa Tolda, napulo ug usa ka tabil ang imong buhaton."
Exodus,26,8,Ang gitas-on sa usa ka tabil kinahanglan nga 30 ka maniko ug ang gilapdon sa usa ka tabil kinahanglang upat ka maniko. Ang napulo ug usa ka tabil kinahanglan nga usa lamang ang sukod.
Exodus,26,9,"Kinahanglan nga imong taputon ang lima ka tabil ug ang unom ka tabil, ug pil-a ang ikaunom nga tabil sa atubangan sa Tolda."
Exodus,26,10,Ug kinahanglan nga magbuhat ikaw ug 50 ka galong sa sidsid sa kataposang tabil sa unang hut-ong ug 50 ka galong sa sidsid sa kataposang tabil sa ikaduhang hut-ong.
Exodus,26,11,"“Kinahanglan nga magbuhat ka ug 50 ka kaw-itanan nga bronsi, ug ikaw-it kini sa mga galong ug dugtonga ang Tolda aron mahimo nga usa."
Exodus,26,12,"Ug ang bahin nga mahibilin sa tabil sa Tolda, ang katunga sa tabil nga mahibilin, kinahanglan nga magbitay sa luyo sa Tolda."
Exodus,26,13,"Usa ka maniko sa usa ka bahin ug usa ka maniko sa lain nga bahin, ang mahibilin sa gitas-on sa mga tabil sa Tolda kinahanglan nga magbitay sa ibabaw sa mga kilid sa Tolda, sa usa ka bahin ug sa pikas nga bahin aron sa pagtabon niini."
Exodus,26,14,Ug kinahanglan nga magbuhat ikaw ug usa ka tabon alang sa Tolda gikan sa mga panit sa karnero nga gitina ug mga panit sa kanding.
Exodus,26,15,“Kinahanglan nga magbuhat ka alang sa Tolda ug mga tul-id nga tabla nga gikan sa kahoy nga akasya.
Exodus,26,16,"Ang gitas-on sa usa ka tabla kinahanglan nga napulo ka maniko, ug usa ka maniko ug tunga ang gilapdon sa matag tabla."
Exodus,26,17,Kinahanglan nga adunay duha ka diladila ang matag tabla aron masumpay kini. Mao usab kini ang buhata sa tanan nga mga tabla sa Tolda.
Exodus,26,18,"Buhata gayod ang mga tabla sa Tolda, 20 ka tabla dapit sa habagatan,"
Exodus,26,19,"ug 40 ka tungtonganan nga plata ang imong buhaton sa ilalom sa 40 ka tabla; duha ka tungtonganan sa ilalom sa usa ka tabla alang sa duha ka diladila niini, ug duha ka tungtonganan sa ilalom sa laing usa ka tabla alang sa duha ka diladila niini."
Exodus,26,20,"Sa pikas kilid sa Tolda dapit sa amihanan, 20 ka tabla,"
Exodus,26,21,"ug ang 40 ka tungtonganan nga plata niini, duha ka tungtonganan sa ilalom sa usa ka tabla ug duha ka tungtonganan sa ilalom sa laing usa ka tabla."
Exodus,26,22,"Ug alang sa luyo nga bahin sa Tolda sa kasadpan, pagbuhat ug unom ka tabla."
Exodus,26,23,Ug duha ka tabla alang sa mga eskina sa Tolda diha sa luyo.
Exodus,26,24,"Kini sila bulagon diha sa ubos, apan tapoton sa itaas ug ipahaom sa unang argulya. Mao kini ang buhaton alang sa duha, magporma kini sa duha ka eskina."
Exodus,26,25,"Kinahanglan nga adunay walo ka tabla, uban sa mga tungtonganan niini nga plata, napulo ug unom ka tungtonganan, duha ka tungtonganan sa ilalom sa usa ka tabla, ug duha ka tungtonganan sa ilalom sa laing usa ka tabla."
Exodus,26,26,"“Pagbuhat ug babag gikan sa kahoy nga akasya, lima alang sa mga tabla sa usa ka kilid sa Tolda,"
Exodus,26,27,"ug lima ka babag alang sa mga tabla sa usa usab ka kilid sa Tolda, ug lima ka babag alang sa mga tabla sa usa usab ka kilid sa Tolda nga anaa sa luyo, sa kasadpan."
Exodus,26,28,Ang babag sa taliwala kinahanglan nga molapos sa mga tabla gikan sa usa ka tumoy ngadto sa usa ka tumoy.
Exodus,26,29,Sapawi ug bulawan ang mga tabla ug buhata ang mga argulya niini nga bulawan aron maoy balhogan sa mga yayongan ug sapawi usab ug bulawan ang mga babag.
Exodus,26,30,Ug kinahanglan nga tukoron nimo ang Tolda sumala sa plano niini nga gipakita kanimo didto sa bukid.
Exodus,26,31,"“Magbuhat ikaw ug usa ka tabil nga asul ug tapol ug lutong pula nga delana ug lino nga pinong pagkalubid, ug sa batid nga pagkabuhat himoon ang mga kerubin."
Exodus,26,32,"Ug ikaw-it nimo kini sa ibabaw sa upat ka haligi nga akasya nga gisapawan ug bulawan nga may mga kaw-itanan nga bulawan, sa ibabaw sa upat ka tungtonganan nga plata."
Exodus,26,33,Ikaw-it ang tabil diha sa mga kaw-itanan ug ipahimutang ang sudlanan sa pagpamatuod sa luyo sa tabil ug ang tabil maoy mag-ulang alang kaninyo sa balaang dapit gikan sa labing balaang dapit.
Exodus,26,34,Ibutang nimo ang tabon ibabaw sa sudlanan sa pagpamatuod didto sa dapit nga labing balaan.
Exodus,26,35,"Ipahimutang ang lamisa sa gawas sa tabil sa amihanang dapit, ug ang lamparahan sa habagatang bahin sa Tolda atbang sa lamisa. Ibutang ang lamisa sa amihanang bahin."
Exodus,26,36,"“Pagbuhat ug tabil alang sa pultahan sa Tolda, asul ug tapol ug lutong pula nga delana ug lino nga pinong pagkalubid nga binurdahan."
Exodus,26,37,"Ug alang sa tabil pagbuhat ug lima ka haligi gikan sa kahoy nga akasya ug sapawi kini ug bulawan. Ang ilang mga kaw-it kinahanglan nga bulawan, ug paghimo ug lima ka tungtonganan nga bronsi alang niini."
Exodus,27,1,“Kinahanglan nga magbuhat ikaw ug halaran gikan sa kahoy nga akasya nga lima ka maniko ang gitas-on ug lima ka maniko ang gilapdon. Ang halaran kinahanglan nga kwadrado ug ang gihabogon niini tulo ka maniko.
Exodus,27,2,Magbuhat ikaw ug mga sungaysungay alang niini sa ibabaw sa upat ka eskina. Himoa kini nga unay sa halaran ug sapawi kini ug bronsi.
Exodus,27,3,Paghimo ug mga kulon nga butangan sa abo niini ug mga pala ug mga dagkong panaksan ug mga kaw-it ug mga sangga sa kalayo. Ang tanan nga mga galamiton niini himoa gikan sa bronsi.
Exodus,27,4,"Pagbuhat usab alang niini ug rehas nga bronsi, ug diha sa rehas pagbuhat ug upat ka argulya nga bronsi sa upat ka eskina niini."
Exodus,27,5,Ug ibutang kini sa ilalom sa ngilit sa halaran aron moabot kini sa tungatunga sa halaran.
Exodus,27,6,"Ug pagbuhat ug mga yayongan alang sa halaran, mga yayongan nga gikan sa kahoy nga akasya, ug sapawi kini ug bronsi."
Exodus,27,7,"Ug ang mga yayongan niini kinahanglan nga ibalhog sa mga argulya, aron ang mga yayongan mapahimutang sa duha ka kilid sa halaran inigdala niini."
Exodus,27,8,"Himoa kini nga haw-ang sa sulod pinaagi sa mga tabla sumala sa gipakita kanimo didto sa bukid, busa buhata kini."
Exodus,27,9,"“Buhata ang hawanan sa Tolda. Dapit sa habagatan, ang hawanan kinahanglan nga adunay mga tabil nga lino nga pinong pagkalubid nga usa ka gatos ka maniko ang gitas-on sa usa ka kilid."
Exodus,27,10,"Ang mga haligi niini 20 ka buok ug ang mga tungtonganan 20 ka buok nga binuhat sa bronsi, apan ang mga kaw-it sa mga haligi ug ang ilang mga bangan kinahanglan nga plata."
Exodus,27,11,"Ug mao usab ang gitas-on dapit sa amihanan, kinahanglan nga may mga tabil nga tagsa ka gatos ka maniko ang gitas-on, ang mga haligi 20 ka buok ug ang mga tungtonganan nga bronsi 20 ka buok apan ang mga kaw-it sa mga haligi ug ang mga bangan kinahanglan nga plata."
Exodus,27,12,"Ug alang sa gilapdon sa hawanan dapit sa kasadpan kinahanglan nga may mga tabil nga tag-50 ka maniko, may napulo ka haligi, ug napulo ka tungtonganan."
Exodus,27,13,Ug ang gilapdon sa hawan dapit sa silangan 50 ka maniko.
Exodus,27,14,"Ang mga tabil alang sa usa ka kilid sa ganghaan kinahanglan nga tagnapulo ug lima ka maniko, may tulo ka haligi ug tulo ka tungtonganan."
Exodus,27,15,"Alang sa pikas kilid, ang mga tabil kinahanglan nga tagnapulo ug lima ka maniko, may tulo ka haligi ug tulo ka tungtonganan."
Exodus,27,16,"Alang sa pultahan sa hawanan, ibutang ang usa ka tabil nga may gitas-on nga 20 ka maniko nga asul ug tapol ug lutong pula nga delana ug lino nga pinong pagkalubid nga binurdahan. Kinahanglan nga upat ka buok ang mga haligi ug ang tungtonganan niini."
Exodus,27,17,Ang tanang haligi sa palibot sa hawanan kinahanglan nga banganan ug plata. Ang mga kaw-it niini kinahanglan nga plata ug ang mga tungtonganan niini bronsi.
Exodus,27,18,"Ang gitas-on sa hawanan usa ka gatos ka maniko, ang gilapdon 50 ug ang gihabogon lima ka maniko, ang mga tabil hinimo gikan sa lino nga pinong pagkalubid ug ang mga tungtonganan bronsi."
Exodus,27,19,"Ang tanan nga mga kahimanan sa Tolda sa matag kagamitan, ang tanan nga mga ugsok niini ug ang tanan nga mga ugsok sa hawan kinahanglan nga bronsi."
Exodus,27,20,“Kinahanglan nga magsugo ikaw sa katawhan sa Israel nga magdala sila kanimo ug lunsayng lana sa olibo nga linubok alang sa suga aron pasigaon sa kanunay ang lampara.
Exodus,27,21,"Sulod sa tolda nga tagboanan sa gawas sa tabil nga anaa sa atubangan sa pagpamatuod, si Aaron ug ang iyang mga anak nga lalaki mao ang mag-atiman gikan sa hapon hangtod sa buntag atubangan sa Ginoo. Kini mahimong tulumanon hangtod sa kahangtoran nga tumanon sa katawhan sa Israel ngadto sa ilang mga kaliwatan."
Exodus,28,1,"“Unya paduola kanimo si Aaron nga imong igsoon ug ang iyang mga anak nga lalaki uban kaniya gikan sa katawhan sa Israel aron sa pag-alagad kanako ingon nga mga pari, si Aaron ug ang iyang mga anak nga lalaki nga si Nadab ug si Abihu, si Eleasar ug si Itamar."
Exodus,28,2,"Kinahanglan nga magbuhat ikaw ug mga bisti nga balaan alang kang Aaron nga imong igsoon, alang sa himaya ug alang sa katahom."
Exodus,28,3,"Sultihi ang tanan nga adunay katakos nga akong gihatagan ug kinaadman aron magbuhat sila sa mga bisti ni Aaron, sa pagbalaan kaniya diha sa katungdanan sa pagkapari."
Exodus,28,4,"Mao kini ang mga bisti nga buhaton nila: ang tabon sa dughan, ang ephod, ang sutana, ang bisti nga binurdahan, ang purong ug ang bakos. Magbuhat sila ug mga bisti nga balaan alang kang Aaron nga imong igsoon, ug sa iyang mga anak nga lalaki aron mag-alagad sila kanako ingon nga mga pari."
Exodus,28,5,"“Kinahanglan nga maggamit sila ug bulawan, asul ug tapol ug lutong pula nga delana ug lino nga pinong pagkalubid."
Exodus,28,6,Ug magbuhat sila ug ephod gikan sa bulawan ug sa asul ug tapol ug lutong pula nga delana ug lino nga pinong pagkalubid nga binuhat sa mga batid nga magbubuhat.
Exodus,28,7,Kinahanglan nga butangan kini ug duha ka kaw-itanan sa abaga nga ipakabit sa duha ka kilid aron madugtong kini.
Exodus,28,8,"Ug ang maayong pagkahabol nga bakos sa ibabaw niini nga maoy ibakos niini, kinahanglan nga sama usab nga pagkabuhat ug mga kasangkapan, bulawan, asul ug tapol ug lutong pula nga delana ug lino nga pinong pagkalubid."
Exodus,28,9,Kinahanglan nga magkuha ka ug duha ka bato nga onyx ug ikulit diha niini ang mga ngalan sa mga anak nga lalaki ni Israel.
Exodus,28,10,"Ang unom nila ka ngalan ikulit sa usa ka bato, ug ang unom ka ngalan nga nahibilin ikulit sa usa ka bato sumala sa han-ay sa pagkatawo nila."
Exodus,28,11,"Sama sa tighimo ug alahas nga magkulit ug silyo, kuliti usab ang duha ka bato sa mga ngalan sa mga anak nga lalaki ni Israel ug ipatapot kini sa engaste nga bulawan."
Exodus,28,12,"Ug ibutang ang duha ka bato sa ibabaw sa mga bisti dapit sa abaga sa ephod, ingon nga mga bato nga handomanan sa mga anak nga lalaki ni Israel. Ug si Aaron kinahanglan nga magdala sa mga ngalan nila sa iyang duha ka abaga alang sa usa ka handomanan atubangan sa Ginoo ."
Exodus,28,13,"Kinahanglan nga magbuhat ikaw ug mga engaste nga bulawan,"
Exodus,28,14,ug duha ka kadena nga lunsay nga bulawan nga gilubid sama sa pisi ug itaod nimo ang mga kadena nga gilubid ngadto sa mga engaste nga bulawan.
Exodus,28,15,"“Pagbuhat ug tabon sa dughan alang sa paghukom, nga maayong pagkabuhat. Sama sa pagkabuhat sa ephod, buhata kini gikan sa bulawan, sa asul ug tapol ug lutong pula nga delana ug sa lino nga pinong pagkalubid."
Exodus,28,16,"Kinahanglan nga kwadrado kini ug duha ka sapaw, usa ka dangaw ang gitas-on niini ug usa ka dangaw ang gilapdon."
Exodus,28,17,"Ug itaod niini ang upat ka laray sa mga bato. Sa usa ka laray, bato nga sardio, topasyo ug karbunko, kini mao ang unang laray."
Exodus,28,18,"Ang ikaduha nga laray, esmeralda, sapiro ug diamante."
Exodus,28,19,"Ang ikatulong laray, jacinto, agata ug amatista."
Exodus,28,20,"Ug ang ikaupat nga laray, berilo, onyx ug jaspe. Ilubong kini sa engaste nga bulawan."
Exodus,28,21,"Kinahanglan nga adunay napulo ug duha ka bato uban sa ilang mga ngalan sumala sa mga ngalan sa mga anak nga lalaki ni Israel. Kinahanglan nga sama sila sa mga silyo, ang matag usa sumala sa iyang ngalan, sa napulo ug duha ka banay."
Exodus,28,22,Alang sa tabon sa dughan pagbuhat usab ug mga kadena nga linubid sama sa pisi nga lunsayng bulawan.
Exodus,28,23,Ug pagbuhat alang sa tabon sa dughan ug duha ka argulya nga bulawan ug ang duha ka argulya ibutang sa duha ka eskina sa tabon sa dughan.
Exodus,28,24,Ug ibutang ang duha ka pisi nga bulawan diha sa duha ka argulya nga anaa sa mga eskina sa tabon sa dughan.
Exodus,28,25,"Ang lain nga duha ka tumoy sa duha ka pisi ihigot sa duha ka engaste, ug ibutang kini sa atubangan sa higot sa abaga sa ephod."
Exodus,28,26,Pagbuhat ug duha ka argulya nga bulawan ug ibutang kini sa duha ka tumoy sa tabon sa dughan sa sulod nga sidsid sunod sa ephod.
Exodus,28,27,"Kinahanglan nga magbuhat ikaw ug duha ka argulya nga bulawan ug ibutang kini sa atubangan sa ubos nga bahin sa duha ka kabiba sa ephod, diha gayod sa sinumpayan ibabaw sa maayong pagkahabol nga bakos sa ephod."
Exodus,28,28,Kinahanglan nga higtan nila ang tabon sa dughan pinaagi sa mga argulya niini ngadto sa mga argulya sa ephod pinaagi sa usa ka pisi nga asul aron kini anha sa ibabaw sa maayong pagkahabol nga bakos sa ephod ug aron ang tabon sa dughan dili matangtang gikan sa ephod.
Exodus,28,29,"Ug dad-on ni Aaron ang mga ngalan sa mga anak nga lalaki ni Israel diha sa tabon sa dughan sa paghukom, diha sa iyang kasingkasing, sa dihang mosulod siya sa dapit nga balaan, aron sa pagdala kanila ngadto sa usa ka mapadayonong handomanan diha sa atubangan sa Ginoo ."
Exodus,28,30,Ibutang diha sa tabon sa dughan sa paghukom ang Urim ug ang Tumim ug kini anha sa kasingkasing ni Aaron sa dihang mosulod siya sa atubangan sa Ginoo ug si Aaron magdala kanunay sa paghukom sa katawhan sa Israel diha sa iyang kasingkasing sa atubangan sa Ginoo .
Exodus,28,31,“Unya himoa ang sutana sa ephod nga lunlon asul.
Exodus,28,32,Ug kini may usa ka liab alang sa ulo sa taliwala niini nga adunay usa ka hinabol nga ribiti nga maglibot sa liab sama sa liab sa usa ka bisti aron kini dili magisi.
Exodus,28,33,"Sa mga sidsid niini pagbuhat ug mga granada nga asul ug tapol ug lutong pula nga delana libot sa mga sidsid sa sutana uban sa mga kampanilya nga bulawan taliwala niini,"
Exodus,28,34,"usa ka kampanilya nga bulawan ug usa ka granada, usa ka kampanilya nga bulawan ug usa ka granada nga maglibot sa mga sidsid sa sutana."
Exodus,28,35,"Ug kini anha ni Aaron sa dihang siya mag-alagad, ug ang tingog niini madunggan sa diha nga siya mosulod sa dapit nga balaan sa atubangan sa Ginoo, ug sa diha nga siya mogawas aron dili siya mamatay."
Exodus,28,36,"“Kinahanglan nga magbuhat ikaw ug usa ka adorno nga lunsayng bulawan ug kuliti kini sama sa pagkulit sa usa ka silyo, ‘Balaan ngadto sa Ginoo .’"
Exodus,28,37,Ug itaod nimo kini sa purong pinaagi sa pisi nga asul ug anha kini sa atubangang bahin sa purong.
Exodus,28,38,"Anha kini sa agtang ni Aaron, ug si Aaron magdala sa bisan unsang sala nga nabuhat diha sa halad nga balaan nga gigahin sa katawhan sa Israel ingon nga mga balaang gasa. Kinahanglang anha kini kanunay sa iyang agtang aron sila dawaton sa atubangan sa Ginoo ."
Exodus,28,39,“Paghabol ug bisti nga pinong lino ug pagbuhat ug usa ka purong nga pinong lino. Pagbuhat usab ug usa ka bakos nga binurdahan.
Exodus,28,40,"“Ug alang sa mga anak nga lalaki ni Aaron, pagbuhat ug mga bisti ug mga bakos ug mga kalo. Buhata kini alang sa himaya ug katahom."
Exodus,28,41,"Ug ipasul-ob kini kang Aaron nga imong igsoon ug sa iyang mga anak uban kaniya, ug dihogi sila ug gahina sila ug balaana aron sila mag-alagad kanako ingon nga mga pari."
Exodus,28,42,"Buhati sila ug mga karsunsilyo nga lino aron sa pagtabon sa ilang pagkahubo, kini gikan sa hawak hangtod sa paa."
Exodus,28,43,"Ug ipasul-ob kini kang Aaron ug sa iyang mga anak nga lalaki sa dihang mosulod sila sa tolda nga tagboanan o sa diha nga moduol sila sa halaran aron sa pag-alagad diha sa dapit nga balaan aron dili sila magdala ug sala sa ilang kaugalingon, ug mangamatay. Kini mahimong walay kataposan nga tulumanon alang kaniya ug sa iyang kaliwatan sunod kaniya."
Exodus,29,1,"“Karon mao kini ang buhaton nimo kanila aron sa pagbalaan kanila, aron sila mag-alagad kanako ingon nga mga pari. Pagkuha ug usa ka laki nga nating baka, ug duha ka karnero nga laki nga walay tatsa,"
Exodus,29,2,"ug pan nga walay patubo, mga torta nga walay patubo nga sinagolan ug lana, ug mga pan nga nigpis nga walay patubo nga gisagolan ug lana. Himoa kini gikan sa pino nga harina sa trigo."
Exodus,29,3,Ibutang kini sa usa ka bukag ug dad-a kini nga sinulod sa bukag uban sa torong baka ug sa duha ka laking karnero.
Exodus,29,4,Dad-a si Aaron ug ang iyang mga anak nga lalaki ngadto sa pultahan sa tolda nga tagboanan ug hugasi sila sa tubig.
Exodus,29,5,Ug dad-a ang mga bisti ug ipasul-ob kang Aaron ang bisti ug ang sutana sa ephod ug ang ephod ug ang tabon sa dughan ug baksi siya sa maayong pagkahabol nga bakos sa ephod.
Exodus,29,6,Ug ibutang sa iyang ulo ang purong ug ibutang sa purong ang sagradong korona.
Exodus,29,7,Unya dad-a ang lana nga igdidihog ug ibubo sa ibabaw sa iyang ulo ug dihogi siya.
Exodus,29,8,"Unya dad-a ang iyang mga anak nga lalaki, ug sul-obi sila ug mga bisti."
Exodus,29,9,"Ug baksi sila sa mga bakos, si Aaron ug ang iyang mga anak nga lalaki ug kaloi sila ug maangkon nila ang pagkapari pinaagi sa walay kataposang tulumanon. Sa ingon niana igahin nimo si Aaron ug ang iyang mga anak nga lalaki."
Exodus,29,10,“Unya dad-a ang torong baka sa atubangan sa tolda nga tagboanan. Si Aaron ug ang iyang mga anak nga lalaki kinahanglan nga magtapion sa ilang mga kamot sa ibabaw sa ulo sa torong baka.
Exodus,29,11,"Ug patya ang torong baka sa atubangan sa Ginoo, sa pultahan sa tolda nga tagboanan."
Exodus,29,12,"Ug pagkuha ug dugo sa torong baka, ug ibutang kini sa mga sungaysungay sa halaran pinaagi sa imong tudlo ug ang tanang dugo nga nahibilin ihuwad sa tiilan sa halaran."
Exodus,29,13,"Kuhaa ang tanang tambok nga nagputos sa mga tinai, ang habolhabol sa atay, ang duha ka amimislon ug ang tambok nga anaa niini, ug sunoga kini sa ibabaw sa halaran."
Exodus,29,14,"Apan ang unod sa torong baka, ang panit niini, ug ang sulod sa tinai sunoga didto sa gawas sa kampo. Kini halad tungod sa sala."
Exodus,29,15,"“Unya kuhaa ang usa sa mga laking karnero, ug si Aaron ug ang iyang mga anak nga lalaki magtapion sa ilang mga kamot sa ulo sa laking karnero."
Exodus,29,16,Ug ihawa ang laking karnero ug kuhaa ang dugo niini ug isablig sa tanang kilid sa halaran.
Exodus,29,17,"Hiwahiwaa ang karnero nga laki, ug hugasi ang mga bahin sa sulod sa ginhawaan, ug ang mga tiil niini, ug ibutang kini uban sa mga hiniwa ug sa ulo."
Exodus,29,18,"Ug sunoga ang tibuok nga laking karnero ibabaw sa halaran. Mao kini ang halad nga sunogon alang sa Ginoo. Kini maoy usa ka kahumot, ang halad ngadto sa Ginoo pinaagi sa kalayo."
Exodus,29,19,"“Kuhaa ang lain nga laking karnero, ug si Aaron ug ang iyang mga anak nga lalaki magtapion sa ilang mga kamot ibabaw sa ulo sa laking karnero."
Exodus,29,20,"Ug patya ang laking karnero ug pagkuha sa dugo niini ug ihidhid sa tumoy sa tuong dalunggan ni Aaron ug sa tumoy sa tuong mga dalunggan sa iyang mga anak nga lalaki, ug sa tumoy sa kumagko sa ilang mga tuong kamot ug sa tumoy sa kumagko sa mga tuo nga tiil nila, ug isablig ang dugo sa tanang kilid sa halaran."
Exodus,29,21,"Unya pagkuha sa dugo nga anaa sa ibabaw sa halaran ug sa lana nga igdidihog ug iwisik ngadto kang Aaron ug sa iyang mga bisti ug ngadto sa iyang mga anak nga lalaki ug sa mga bisti nila, ug mahimo siyang balaan ug ang iyang mga bisti. Siya mahimong balaan lakip ang iyang mga anak nga lalaki ug ang mga bisti sa iyang mga anak nga lalaki uban kaniya."
Exodus,29,22,"“Unya kuhaa ang tambok sa laking karnero ug ang tambok nga ikog, ug ang tambok nga nagputos sa mga tinai ug ang habolhabol sa atay, ug ang duha ka amimislon ug ang tambok nga anaa niini ug ang tuong paa, kay mao kini ang laking karnero nga gigamit alang sa paggahin,"
Exodus,29,23,"ug usa ka buok pan, ug usa ka torta nga sinagolan ug lana, ug usa ka pan nga nipis gikan sa bukag sa pan nga walay patubo nga anaa sa atubangan sa Ginoo."
Exodus,29,24,"Ug ibutang kining tanan sa mga kamot ni Aaron ug sa mga kamot sa iyang mga anak nga lalaki, ug ibayaw kini sa atubangan sa Ginoo ingon nga halad nga binayaw."
Exodus,29,25,"Unya kuhaa kini gikan sa ilang mga kamot ug daobi sa halaran dugang sa halad nga gisunog, ingon nga usa ka kahumot sa atubangan sa Ginoo. Kini usa ka halad pinaagi sa kalayo alang sa Ginoo."
Exodus,29,26,"“Kuhaa ang dughan sa laking karnero nga gigamit alang sa paggahin kang Aaron, ug ibayaw kini sa atubangan sa Ginoo ingon nga halad nga binayaw ug kini mao ang imong bahin."
Exodus,29,27,"Ihalad ang dughan sa halad nga binayaw, ug ang binayaw nga paa nga maoy bahin sa pari ug nga gihalad gikan sa laking karnero nga gigamit alang sa paggahin kay kini alang kang Aaron ug sa iyang mga anak nga lalaki."
Exodus,29,28,"Maiya kini ni Aaron ug sa iyang mga anak nga lalaki ingon nga tulumanon nga walay kataposan gikan sa katawhan sa Israel kay kini mao ang bahin sa mga pari nga ihalad sa katawhan sa Israel gikan sa ilang mga halad sa pakigdait, nga ilang halad ngadto sa Ginoo."
Exodus,29,29,"“Ang mga balaan nga bisti ni Aaron masunod sa iyang mga anak nga lalaki, sila dihogan ug igahin diha niini."
Exodus,29,30,Ang anak nga lalaki nga mopuli kaniya sa pagkapari kinahanglan nga magsul-ob niini sulod sa pito ka adlaw sa dihang mosulod siya sa tolda nga tagboanan aron sa pag-alagad diha sa balaan nga dapit.
Exodus,29,31,"“Kuhaa ang laking karnero nga gihalad alang sa paggahin, ug lutoa ang unod niini diha sa dapit nga balaan."
Exodus,29,32,"Ug si Aaron ug ang iyang mga anak nga lalaki kinahanglan nga mokaon sa unod sa laking karnero, ug sa pan nga anaa sa bukag, diha sa pultahan sa tolda nga tagboanan."
Exodus,29,33,"Kaonon nila kadtong mga butang nga pinaagi niini mahimo ang pagtabon sa mga sala, aron sa paggahin ug sa pagbalaan kanila, apan ang langyaw kinahanglan nga dili mokaon niini tungod kay kini balaan."
Exodus,29,34,"Ug kon adunay unod alang sa paggahin o pan nga mahibilin hangtod sa pagkabuntag, sunoga kini sa kalayo. Dili kini kaonon tungod kay kini balaan."
Exodus,29,35,“Mao kini ang buhaton nimo kang Aaron ug sa iyang mga anak nga lalaki sumala sa tanan nga akong gisugo kanimo. Sulod sa pito ka adlaw himoa ang paggahin kanila.
Exodus,29,36,"Ug sa matag adlaw paghalad ug torong baka ingon nga halad tungod sa sala, alang sa pagtabon sa mga sala. Paghalad usab ug halad tungod sa sala alang sa halaran sa diha nga maghimo ikaw ug pagtabon sa mga sala, ug dihogi kini aron sa pagbalaan niini."
Exodus,29,37,"Sulod sa pito ka adlaw himoa ang pagtabon sa mga sala alang sa halaran ug balaana kini, ug ang halaran mahimo nga labing balaan. Bisan unsang butang nga madapat sa halaran, mahimong balaan."
Exodus,29,38,“Karon mao kini ang imong ihalad sa ibabaw sa halaran: duha ka nating karnero nga usa ka tuig ang kagulangon sa matag adlaw sa kanunay.
Exodus,29,39,Paghalad ug usa ka nating karnero sa buntag ug laing nating karnero sa gabii.
Exodus,29,40,Ug uban sa unang nating karnero usa ka ikanapulo nga bahin sa usa ka takos nga pinong harina nga sinagolan sa ikaupat nga bahin sa usa ka hin nga lana ug ikaupat nga bahin sa usa ka hin nga bino alang sa halad nga ilimnon.
Exodus,29,41,"Ug ang lain nga nating karnero ihalad nimo sa pagkagabii ug ihalad kini uban sa halad nga pagkaon ug sa halad nga ilimnon, sama sa pagkabuntag, alang sa usa ka kahumot. Kini usa ka halad pinaagi sa kalayo alang sa Ginoo."
Exodus,29,42,"Kini usa ka halad nga sunogon nga magpadayon hangtod sa inyong kaliwatan diha sa pultahan sa tolda nga tagboanan sa atubangan sa Ginoo, diin ako makigtagbo kaninyo aron sa pagpakigsulti kanimo."
Exodus,29,43,Didto makigtagbo ako sa katawhan sa Israel ug ang Tolda balaanon pinaagi sa akong himaya.
Exodus,29,44,"Balaanon nako ang tolda nga tagboanan ug ang halaran, si Aaron usab ug ang iyang mga anak nga lalaki akong balaanon aron sila mag-alagad kanako ingon nga mga pari."
Exodus,29,45,Ug mopuyo ako uban sa katawhan sa Israel ug mahimo ako nga ilang Dios.
Exodus,29,46,"Ug sila makaila nga ako mao ang Ginoo nga ilang Dios, nga nagkuha kanila gikan sa yuta sa Ehipto aron mopuyo ako uban kanila. Ako ang Ginoo nga ilang Dios."
Exodus,30,1,“Pagbuhat ug usa ka halaran nga sunogan sa insenso. Buhata kini gikan sa kahoy nga akasya.
Exodus,30,2,"Ang gitas-on niini usa ka maniko ug ang gilapdon niini usa ka maniko, kinahanglan nga kwadrado kini, ug ang gihabogon niini duha ka maniko. Ang mga sungaysungay niini kinahanglan nga unay sa halaran."
Exodus,30,3,"Ug sapawi kini ug lunsayng bulawan, ang ibabaw ug ang mga bungbong nga naglibot niini ug ang mga sungaysungay niini. Kinahanglan nga buhatan nimo kini ug ribiti nga bulawan nga maglibot."
Exodus,30,4,"Ug kinahanglan nga magbuhat ikaw alang niini ug duha ka argulya nga bulawan sa ilalom sa ribiti niini sa duha ka nag-atbang nga kilid niini, buhata kini aron kini mahimong balhoganan sa mga yayongan inigdala niini."
Exodus,30,5,Buhata ang mga yayongan gikan sa kahoy nga akasya ug sapawi kini ug bulawan.
Exodus,30,6,"Ug ibutang kini sa atubangan sa tabil nga anaa sa duol sa sudlanan sa pagpamatuod, sa atubangan sa tabon sa sudlanan nga anaa sa ibabaw sa pagpamatuod diin adto ako makigtagbo kanimo."
Exodus,30,7,"Si Aaron kinahanglan nga magsunog ug insenso nga humot sa ibabaw niini. Sa matag buntag sa diha nga mag-atiman siya sa mga lampara, magsunog siya niini,"
Exodus,30,8,"ug sa diha nga magdagkot si Aaron sa mga lampara sa pagkagabii, kinahanglan nga magsunog siya niini, ang insenso nga magpadayon sa atubangan sa Ginoo ngadto sa tibuok ninyong mga kaliwatan."
Exodus,30,9,Ayaw kamo paghalad sa ibabaw niini ug laing insenso o halad nga sunogon o halad nga pagkaon ug ayaw kamo pagbubo sa ibabaw niini ug halad nga ilimnon.
Exodus,30,10,"Sa ibabaw sa mga sungaysungay kinahanglan nga si Aaron maghimo ug pagtabon sa mga sala makausa sa matag tuig. Pinaagi sa dugo sa halad tungod sa sala alang sa pagtabon sa mga sala, siya maghimo ug pagtabon sa mga sala alang niini makausa sa matag tuig sa tanan ninyong kaliwatan. Kini labing balaan alang sa Ginoo. ”"
Exodus,30,11,"Unya ang Ginoo miingon kang Moises,"
Exodus,30,12,"“Sa diha nga maghimo ikaw ug pagpanglista sa katawhan sa Israel, ang matag usa maghatag ngadto sa Ginoo ug lukat alang sa iyang kinabuhi, sa diha nga iphon nimo sila aron walay kamatay nga moabot kanila sa diha nga ikaw mag-ihap kanila."
Exodus,30,13,"Ang matag usa nga maihap sa pagpanglista kinahanglan nga maghatag niini: tunga sa siklo sumala sa siklo sa balaang puluy-anan. Ang siklo may 20 ka gera, ang tunga sa siklo mao ang halad alang sa Ginoo."
Exodus,30,14,"Ang matag usa nga maihap sa pagpanglista, sukad sa nagpanuigon ug 20 ug pataas kinahanglan nga maghatag ug halad sa Ginoo."
Exodus,30,15,"Ang dato kinahanglan nga dili maghatag ug kapin ug ang kabos kinahanglan nga dili maghatag ug kulang sa tunga sa siklo, sa diha nga maghatag kamo ug halad ngadto sa Ginoo, aron sa paghimo ug pagtabon sa inyong kaugalingong mga sala."
Exodus,30,16,"Ug dawata ang salapi nga halad sa pagtabon sa sala gikan sa katawhan sa Israel, ug gamita kini alang sa pag-alagad sa tolda nga tagboanan aron kini mahimo nga handomanan sa katawhan sa Israel, sa atubangan sa Ginoo aron paghimo ug pagtabon sa sala alang sa inyong kaugalingon.”"
Exodus,30,17,"Ang Ginoo miingon kang Moises,"
Exodus,30,18,"“Magbuhat usab ikaw ug usa ka planggana nga bronsi, ug tungtonganan niini nga bronsi, alang sa paghugas. Ibutang kini sa tungatunga sa tolda nga tagboanan ug sa halaran ug butangi kini ug tubig sa sulod niini."
Exodus,30,19,Ug si Aaron ug ang iyang mga anak nga lalaki manghugas sa ilang mga kamot ug sa ilang mga tiil diha niini.
Exodus,30,20,"Sa diha nga mosulod sila sa tolda nga tagboanan o sa diha nga moduol sila sa halaran aron sa pag-alagad, sa pagsunog ug usa ka halad alang sa Ginoo pinaagi sa kalayo, kinahanglan nga manghugas gayod sila aron dili sila mangamatay."
Exodus,30,21,"Busa kinahanglan nga manghugas sila sa ilang mga kamot ug sa ilang mga tiil aron dili sila mamatay. Mahimo kini nga tulumanon alang kanila hangtod sa kahangtoran, kaniya ug sa iyang kaliwatan hangtod sa tanan nilang kaliwatan.”"
Exodus,30,22,"Dugang pa, ang Ginoo miingon kang Moises,"
Exodus,30,23,"“Pagkuha usab ug labing maayo nga mga pahumot: lima ka gatos ka siklo nga mira nga tinubig, ug katunga sa gidaghanon nga mao ang 250 ka siklo nga humot nga kaningag ug 250 sa humot nga kahoy"
Exodus,30,24,"ug lima ka gatos sa casia, sumala sa siklo sa balaang dapit ug usa ka hin nga lana sa olibo."
Exodus,30,25,Buhata kini nga balaang lana nga igdidihog nga sama pagkasagol sa gibuhat sa tigbuhat ug pahumot. Ug kini mahimo nga balaang lana nga igdidihog.
Exodus,30,26,"Dihogi pinaagi niini ang tolda nga tagboanan ug ang sudlanan sa pagpamatuod,"
Exodus,30,27,"ang lamisa ug ang tanan nga kahimanan niini, ang lamparahan ug ang tanang kahimanan niini, ang halaran sa insenso,"
Exodus,30,28,ang halaran sa halad nga sunogon uban ang tanan nga kahimanan niini ug ang planggana ug ang tungtonganan niini.
Exodus,30,29,Ug ihalad kini aron kini mahimo nga labing balaan. Ang tanan nga masaghid niini mahimong balaan.
Exodus,30,30,Unya dihogi si Aaron ug ang iyang mga anak nga lalaki ug ihalad sila aron mag-alagad kanako ingon nga mga pari.
Exodus,30,31,"Ug ikaw moingon sa katawhan sa Israel, ‘Kini mao ang akong balaan nga lana nga igdidihog hangtod sa tanan ninyong kaliwatan."
Exodus,30,32,Dili kini ibubo sa lawas sa yanong mga tawo ug dili magbuhat ug sama niini ug sagol. Kini balaan ug kini mahimo nga balaan alang kaninyo.
Exodus,30,33,"Si bisan kinsa nga magsagol ug sama niini ug magbutang niini sa usa ka langyaw, ipahimulag siya gikan sa iyang katawhan.’ ”"
Exodus,30,34,"Unya ang Ginoo miingon kang Moises, “Pagkuha ug mga humot nga panakot, stakti, onika ug galbanum, mga humot nga panakot uban sa lunsay nga insenso. Ang matag usa kinahanglang sama ug timbang."
Exodus,30,35,"Ug pagbuhat ug usa ka insenso nga humot, nga sama pagkasagol sa gibuhat sa tigbuhat ug pahumot nga tinimplahan ug asin, lunsay ug balaan."
Exodus,30,36,Ang uban niini dugmoka nga pino kaayo ug ibutang kini sa atubangan sa pagpamatuod sa tolda nga tagboanan diin adto ako makigkita kanimo. Kini mahimo nga labing balaan alang kaninyo.
Exodus,30,37,"Ang insenso nga imong buhaton sumala sa mga sagol, ayaw buhata alang sa inyong kaugalingon. Kini mahimo nga balaan alang kaninyo ngadto sa Ginoo."
Exodus,30,38,"Si bisan kinsa nga magbuhat ug sama niini aron gamiton ingon nga pahumot, kinahanglan nga ipahimulag gikan sa iyang katawhan.”"
Exodus,31,1,"Ang Ginoo miingon kang Moises,"
Exodus,31,2,"“Tan-awa, akong gitawag sa ngalan si Bezalel nga anak ni Uri nga anak ni Hur sa banay ni Juda."
Exodus,31,3,"Ug gipuno nako siya sa Espiritu sa Dios, sa katakos, sa kaalam, sa kahibalo ug sa kahanas sa pagpamuhat ug bisan unsa,"
Exodus,31,4,"sa paghimo ug mga maanindot nga dibuho, sa pagbuhat pinaagi sa bulawan, sa plata ug sa bronsi,"
Exodus,31,5,"ug sa pagtiltil sa mga bato alang sa pagpahimutang, sa pagkulit sa kahoy, sa pagbuhat sa tanang matang sa pagpanghimo."
Exodus,31,6,"Akong gipili uban kaniya si Aholiab nga anak ni Ahisamac sa banay ni Dan. Ug gihatagan nako ug katakos ang tanang tawo nga may katakos, aron buhaton nila ang tanan nga gisugo nako kanimo:"
Exodus,31,7,"ang tolda nga tagboanan, ang sudlanan sa pagpamatuod, ang tabon niini ug ang tanan nga mga kasangkapan sa Tolda,"
Exodus,31,8,"ang lamisa ug ang kahimanan niini, ang lunsay nga lamparahan uban ang tanan nga kahimanan niini, ang halaran sa insenso,"
Exodus,31,9,"ang halaran sa halad nga sunogon ug ang tanang kahimanan niini, ang planggana ug ang tungtonganan niini,"
Exodus,31,10,"ang maayong pagkabuhat nga mga bisti, ang balaan nga mga bisti alang kang Aaron nga pari ug ang mga bisti sa iyang mga anak nga lalaki, alang sa pag-alagad nila ingon nga mga pari,"
Exodus,31,11,"ug ang lana nga igdidihog ug ang humot nga insenso alang sa balaang dapit. Sumala sa tanan nga gisugo nako kanimo, buhaton nila kini.”"
Exodus,31,12,"Ang Ginoo miingon kang Moises,"
Exodus,31,13,"“Sultihi ang katawhan sa Israel, ‘Tumana ninyo ang akong mga adlaw nga igpapahulay kay kini mao ang usa ka timaan taliwala kanako ug kaninyo hangtod sa tanan ninyong mga kaliwatan, aron kamo mahibalo nga ako mao ang Ginoo nga nagbalaan kaninyo."
Exodus,31,14,"Tumana ninyo ang adlaw nga igpapahulay, kay kini balaan alang kaninyo. Ang magpasipala niini kinahanglan nga patyon gayod kay si bisan kinsa nga magbuhat ug bisan unsang buluhaton niining adlawa, kanang tawhana ipahimulag gikan sa taliwala sa iyang katawhan."
Exodus,31,15,"Buhata ninyo ang inyong buluhaton sulod sa unom ka adlaw apan ang ikapitong adlaw mao ang adlaw sa balaan nga pagpahulay, balaan ngadto sa Ginoo. Si bisan kinsa nga magbuhat ug bisan unsang buluhaton sa adlaw nga igpapahulay, kinahanglan nga patyon gayod."
Exodus,31,16,"Busa ang katawhan sa Israel kinahanglan nga magtuman sa adlaw nga igpapahulay, sa pagtamod sa adlaw nga igpapahulay hangtod sa tanan nilang mga kaliwatan ingon nga usa ka kasabotan nga walay kataposan."
Exodus,31,17,"Kini maoy usa ka timaan hangtod sa kahangtoran taliwala kanako ug sa katawhan sa Israel, kay sa unom ka adlaw gibuhat sa Ginoo ang langit ug ang yuta ug sa ikapitong adlaw mipahulay siya ug nakapahulay.’ ”"
Exodus,31,18,"Sa diha nga nakahuman na siya sa pagpakigsulti kaniya didto sa Bukid sa Sinai, gihatag niya kang Moises ang duha ka papan sa pagpamatuod, mga papan nga bato nga gisulatan sa tudlo sa Dios."
Exodus,32,1,"Sa diha nga nakita sa katawhan nga si Moises nadugay sa paglugsong gikan sa bukid, ang katawhan nagtigom ngadto kang Aaron ug miingon kaniya, “Dali, buhati kami ug mga dios nga mag-una kanamo, kay mahitungod niining Moises, ang tawo nga nagkuha kanamo gikan sa yuta sa Ehipto, wala kami mahibalo kon unsay nahitabo kaniya.”"
Exodus,32,2,"Si Aaron miingon kanila, “Tangtanga ninyo ang mga ariyos nga bulawan nga anaa sa mga dalunggan sa inyong mga asawa, sa inyong mga anak nga lalaki ug sa inyong mga anak nga babaye ug dad-a kana ninyo ngari kanako.”"
Exodus,32,3,Busa ang tanang katawhan nanangtang sa mga ariyos nga bulawan nga diha sa ilang mga dalunggan ug gidala kini ngadto kang Aaron.
Exodus,32,4,"Ug iyang gidawat ang bulawan sa ilang mga kamot, ug gikulit niya kini pinaagi sa usa ka kahimanan sa pagkulit ug naghimo ug usa ka nating baka nga tinunaw. Ug sila miingon, “Kini mao ang imong mga dios, O Israel, nga nagkuha kanimo gikan sa yuta sa Ehipto!”"
Exodus,32,5,"Sa pagkakita ni Aaron niini, nagtukod siya ug usa ka halaran sa atubangan niini ug si Aaron mipahibalo, ug miingon, “Ugma mao ang kasaulogan ngadto sa Ginoo. ”"
Exodus,32,6,Ug misayo sila pagmata sa pagkasunod adlaw ug naghalad ug mga halad nga sunogon ug nagdala sila ug mga halad sa pakigdait. Ug nanglingkod ang katawhan aron sa pagkaon ug sa pag-inom ug nanindog sila aron sa pagdula.
Exodus,32,7,"Unya ang Ginoo miingon kang Moises, “Lugsong dayon, kay ang imong katawhan, nga imong gikuha gikan sa yuta sa Ehipto, nagpakasala sa ilang kaugalingon."
Exodus,32,8,"Dali ra silang misimang gikan sa dalan nga akong gisugo kanila, ug nagbuhat sila alang kanila ug usa ka nating baka nga tinunaw ug misimba sila niini. Naghalad sila niini ug miingon, ‘Kini mao ang imong mga dios, O Israel, nga nagkuha kanimo gikan sa yuta sa Ehipto!’ ”"
Exodus,32,9,"Ang Ginoo miingon kang Moises, “Nakita nako kining katawhan, ug kini usa ka katawhan nga tikig ug liog."
Exodus,32,10,"Busa karon, pasagdi ako nga ang akong kaligutgot mosilaob batok kanila ug puohon nako sila, apan ikaw buhaton nga usa ka dakong nasod.”"
Exodus,32,11,"Apan si Moises mihangyo sa Ginoo nga iyang Dios ug miingon, “O Ginoo, ngano nga nagdilaab man ang imong kaligutgot batok sa imong katawhan nga imong gikuha gikan sa yuta sa Ehipto uban sa usa ka dakong gahom ug uban sa usa ka gamhanang kamot?"
Exodus,32,12,"Nganong moingon man ang mga Ehiptohanon, ‘Uban sa daotang tuyo gikuha niya sila aron patyon didto sa kabukiran ug aron puohon sila gikan sa nawong sa yuta?’ Talikdi ang kabangis sa imong kasuko ug usba ang imong hunahuna mahitungod sa kadaotan nga imong ipahamtang batok sa imong katawhan."
Exodus,32,13,"Hinumdomi si Abraham, si Isaac ug si Israel nga imong mga alagad, nga imong gipanumpaan sa imong kaugalingon, ug ikaw miingon kanila, ‘Padaghanon nako ang inyong kaliwat sama sa mga bituon sa langit ug kining tibuok nga yuta nga akong gisaad, akong ihatag sa inyong kaliwatan, ug sila makapanunod niini hangtod sa kahangtoran.’ ”"
Exodus,32,14,Ug wala ipadayon sa Ginoo ang daotan nga iyang nahunahunaang buhaton ngadto sa iyang katawhan.
Exodus,32,15,"Unya si Moises mibalik ug milugsong gikan sa bukid dala ang duha ka papan sa pagpamatuod diha sa iyang mga kamot, ang mga papan nga gisulatan sa luyog luyo niini, sa usa ka luyo ug sa pikas gisulatan kini."
Exodus,32,16,Ug ang mga papan gibuhat sa Dios ug ang sulat mao ang sulat sa Dios nga gikulit diha sa mga papan.
Exodus,32,17,"Sa diha nga nadungog ni Josue ang kaguliyang sa katawhan samtang sila nagsinggit, siya miingon kang Moises, “Adunay kagahob sa gubat diha sa kampo.”"
Exodus,32,18,"Apan siya miingon, “Dili kana ang tingog sa pagsinggit alang sa kadaogan o ang tingog sa danguyngoy sa kapildihan apan tingog sa panag-awit ang akong nadungog.”"
Exodus,32,19,"Ug sa dihang nagkaduol siya sa kampo ug nakita niya ang nating baka ug ang mga pagsayaw, misilaob ang kasuko ni Moises, ug gisalibay niya ang mga papan gikan sa iyang mga kamot ug nadugmok kini sa tiilan sa bukid."
Exodus,32,20,Ug gikuha niya ang nating baka nga ilang gibuhat ug gisunog niya kini sa kalayo. Ug gigaling kini niya hangtod nga napulbos ug gisabwag kini ngadto sa tubig ug gipainom niya kini sa katawhan sa Israel.
Exodus,32,21,"Unya si Moises miingon kang Aaron, “Unsa bay gibuhat niining katawhan kanimo nga nagdala man ikaw ug usa ka dakong sala nganha kanila?”"
Exodus,32,22,"Ug si Aaron miingon, “Dili unta mosilaob ang kasuko sa akong agalon. Ikaw nakaila sa katawhan, nga sila hilig gayod sa daotan."
Exodus,32,23,"Kay sila miingon kanako, ‘Buhati kami ug mga dios nga mag-una kanamo, kay mahitungod niining Moises, ang tawo nga mikuha kanamo gikan sa yuta sa Ehipto, wala kami mahibalo sa nahitabo kaniya.’"
Exodus,32,24,"Ug ako miingon kanila, ‘Si bisan kinsa nga adunay bulawan, tangtanga ninyo kana.’ Ug ila kining gihatag kanako ug giitsa nako kini sa kalayo ug migula kining nating baka.”"
Exodus,32,25,"Sa pagkakita ni Moises nga ang katawhan nagpatuyang, kay gitugotan man sila ni Aaron sa pagpatuyang hangtod sa ilang kaulawan sa taliwala sa ilang mga kaaway,"
Exodus,32,26,"si Moises mitindog sa ganghaan sa kampo ug miingon, “Kinsa ang dapig sa Ginoo ? Duol kanako.” Ug ang tanan nga kaliwat ni Levi nagtigom sa ilang kaugalingon ug nagtingob pagduol ngadto kaniya."
Exodus,32,27,"Ug si Moises miingon kanila, “Mao kini ang giingon sa Ginoo, ang Dios sa Israel, ‘Ipatakin sa matag tawo ang iyang espada diha sa iyang hawak ug pagbalikbalik kamo gikan sa usa ka ganghaan ngadto sa usa ka ganghaan sa tibuok kampo ug patyon ang tanan niyang igsoon, ug ang tanan niyang kauban, ug ang tanan niyang silingan.’ ”"
Exodus,32,28,Ug gibuhat kini sa mga kaliwat ni Levi sumala sa pulong ni Moises ug tulo ka libo ka tawo ang nangapukan sa katawhan niadtong adlawa.
Exodus,32,29,"Ug si Moises miingon, “Karong adlawa gigahin ninyo ang inyong kaugalingon alang sa pagpangalagad sa Ginoo, ang matag usa sa bili sa iyang anak nga lalaki ug sa iyang igsoong lalaki aron siya maghatag kaninyo ug panalangin niining adlawa.”"
Exodus,32,30,"Sa pagkasunod adlaw, si Moises miingon sa katawhan, “Nakasala kamo ug usa ka dakong sala ug karon motungas ako ngadto sa Ginoo; basin ug makahimo ako ug pagtabon sa sala alang sa inyong mga sala.”"
Exodus,32,31,"Busa si Moises mibalik ngadto sa Ginoo ug miingon, “Kining katawhan nakasala ug usa ka dakong sala ug nagbuhat sila ug mga dios nga bulawan."
Exodus,32,32,"Apan karon, kon imo untang pasayloon ang ilang sala, ug kon dili, papasa ako gikan sa imong basahon nga imong gisulat.”"
Exodus,32,33,"Apan ang Ginoo miingon kang Moises, “Si bisan kinsa nga nakasala batok kanako, siya papason nako gikan sa akong basahon."
Exodus,32,34,"Karon lakaw, dad-a kining katawhan ngadto sa dapit nga akong giingon kanimo. Ang akong anghel mag-una kanimo apan sa adlaw sa akong pagduaw, duawon nako ang ilang sala diha kanila.”"
Exodus,32,35,"Ug ang Ginoo nagpadala ug katalagman diha ang katawhan kay nagbuhat man sila ug nating baka, ang gibuhat ni Aaron."
Exodus,33,1,"Unya ang Ginoo miingon kang Moises, “Lakaw ug tungas, ikaw ug ang katawhan nga imong gidala gikan sa yuta sa Ehipto padulong sa yuta nga akong gipanumpa kang Abraham, kang Isaac ug kang Jacob, nga nag-ingon, ‘Ngadto sa imong kaliwatan ihatag ko kini.’"
Exodus,33,2,"Ug ako magpadala ug usa ka anghel una kanimo ug papahawaon nako ang mga Canaanhon, ang mga Amorihanon, ang mga Hitihanon, ang mga Perisihanon, ang mga Hibihanon ug ang mga Jebusihanon."
Exodus,33,3,"Lakaw ngadto sa yuta diin nag-agas ang gatas ug dugos apan ako dili motungas uban kaninyo kay tingali unya ug puohon ko kamo diha sa dalan, kay kamo katawhan nga tikig ug liog.”"
Exodus,33,4,"Sa diha nga ang katawhan nakadungog niining daotan nga mga balita, nagsubo sila ug walay bisan usa nga nagsul-ob sa iyang mga alahas."
Exodus,33,5,"Kay ang Ginoo miingon kang Moises, “Sultihi ang katawhan sa Israel, ‘Kamo katawhan nga tikig ug liog. Kon sa makadiyot motungas ako uban kaninyo, puohon ko gayod kamo. Busa karon tangtanga ang inyong mga alahas gikan kaninyo aron ako mahibalo sa akong buhaton kaninyo.’ ”"
Exodus,33,6,Busa ang katawhan sa Israel nanangtang sa ilang mga alahas sukad sa Bukid sa Horeb.
Exodus,33,7,"Naandan ni Moises ang pagkuha sa Tolda ug pabarogon kini sa gawas sa kampo, layo gikan sa kampo, ug ginganlan niya kini ug tolda nga tagboanan. Ug ang matag usa nga mangita sa Ginoo moadto sa tolda nga tagboanan nga didto sa gawas sa kampo."
Exodus,33,8,"Sa diha nga si Moises molakaw ngadto sa Tolda, ang tibuok nga katawhan motindog ug ang matag usa mobarog diha sa pultahan sa iyang tolda ug motan-aw ngadto kang Moises hangtod nga siya mosulod sa Tolda."
Exodus,33,9,"Sa diha nga makasulod na si Moises sa Tolda, ang haligi nga panganod mopaubos ug mopatungod diha sa pultahan sa Tolda, ug ang Ginoo makigsulti kang Moises."
Exodus,33,10,"Ug sa dihang makita sa tibuok nga katawhan ang haligi nga panganod diha sa pultahan sa Tolda, ang tibuok nga katawhan motindog ug mosimba, ang matag usa diha sa pultahan sa iyang tolda."
Exodus,33,11,"Busa naandan sa Ginoo ang pagpakigsulti kang Moises sa nawong ug nawong sama sa usa ka tawo nga makigsulti sa iyang higala. Sa diha nga si Moises mobalik ngadto sa kampo, ang iyang kaabag nga si Josue nga anak ni Nun, usa ka batan-on, dili mobiya sa Tolda."
Exodus,33,12,"Unya si Moises miingon sa Ginoo, “Tan-awa, ikaw nag-ingon kanako, ‘Dad-a kining katawhan,’ apan ikaw wala magpahibalo kanako kon kinsa ang imong ipadala uban kanako. Apan ikaw miingon, ‘Ako nakaila kanimo pinaagi sa imong ngalan, ug nakakaplag usab ug kahimuot diha sa akong panan-aw.’"
Exodus,33,13,"Busa karon, kon ako nakakaplag ug kahimuot diha sa imong panan-aw, ipakita karon kanako ang imong mga pamaagi, aron makaila ako kanimo ug makakaplag ug kahimuot diha sa imong panan-aw. Hunahunaa usab nga kining nasora mao ang imong katawhan.”"
Exodus,33,14,"Ug ang Ginoo miingon, “Ang akong presensiya mag-uban kanimo, ug ako maghatag kanimo ug pahulay.”"
Exodus,33,15,"Ug si Moises miingon kaniya, “Kon ang imong presensiya dili mag-uban kanako, ayaw kami pabiyaa dinhi."
Exodus,33,16,"Kay unsaon man sa pag-ila nga ako nakakaplag ug kahimuot diha sa imong panan-aw, ako ug ang imong katawhan? Dili ba diha sa imong pag-uban kanamo nga kami mahimong lahi, ako ug ang imong katawhan, gikan sa tanang mga katawhan nga ania ibabaw sa yuta?”"
Exodus,33,17,"Ug ang Ginoo miingon kang Moises, “Buhaton nako kining butanga nga imong giingon kay nakakaplag man ikaw ug kahimuot dinhi sa akong panan-aw ug nakaila ako kanimo pinaagi sa imong ngalan.”"
Exodus,33,18,"Ug si Moises miingon, “Naghangyo ako kanimo, ipakita kanako ang imong himaya.”"
Exodus,33,19,"Ug siya miingon, “Akong paagion ang tanan nakong kaayo diha sa imong atubangan ug ipadayag nako diha sa imong atubangan ang akong ngalan, ‘Yahweh,’ ug ako magmapuangoron niadtong buot nakong hatagan ug puangod ug magpakita ako ug kaluoy niadtong buot nakong kaluy-an.”"
Exodus,33,20,"Siya miingon, “Apan dili ikaw makakita sa akong nawong, kay ang tawo dili mahimong makakita kanako ug mabuhi.”"
Exodus,33,21,"Ug ang Ginoo miingon, “Tan-awa, adunay dapit duol kanako diin magtindog ikaw sa ibabaw sa bato."
Exodus,33,22,"Ug samtang ang akong himaya molabay, ibutang ko ikaw sa usa ka liki sa bato ug tabonan ko ikaw sa akong kamot hangtod nga mosaylo ako."
Exodus,33,23,Unya kuhaon nako ang akong kamot ug ikaw makakita sa akong likod apan ang akong nawong dili makita.”
Exodus,34,1,"Ang Ginoo miingon kang Moises, “Pagsapsap ug duha ka papan nga bato sama sa una, ug isulat nako diha sa mga papan ang mga pulong nga didto sa unang mga papan nga imong gibuak."
Exodus,34,2,Pangandam ugma sa buntag ug tungas sa pagkabuntag ngadto sa Bukid sa Sinai ug pakita kanako didto sa kinatumyan sa bukid.
Exodus,34,3,Walay tawo nga motungas uban kanimo ug kinahanglang walay tawo nga makita diha sa tibuok nga bukid ug kinahanglan nga walay mga karnero o mga baka nga manibsib sa atubangan sa bukid.”
Exodus,34,4,Busa si Moises nagsapsap ug duha ka papan nga bato sama sa una. Mibangon si Moises sayo sa buntag ug mitungas sa Bukid sa Sinai sumala sa gisugo sa Ginoo kaniya ug gibitbit ang duha ka papan nga bato.
Exodus,34,5,"Ug ang Ginoo mikunsad diha sa panganod ug mitindog didto uban kaniya ug nagpahayag sa ngalan, Yahweh."
Exodus,34,6,"Ang Ginoo miagi sa iyang atubangan ug miingon, “Si Yahweh, si Yahweh, usa ka Dios nga maluluy-on, mapuangoron, hinay sa pagkasuko, puno sa gugmang walay paglubad ug pagkamatinumanon,"
Exodus,34,7,"nagpadayon sa gugmang walay paglubad ngadto sa mga linibo, nagpasaylo sa pagkadaotan ug sa pagkamalapason ug sa sala, apan dili magpalingkawas sa sad-an, nagsilot sa mga sala sa mga ginikanan diha sa mga anak ug sa mga anak sa mga anak ngadto sa ikatulo ug ikaupat nga kaliwatan.”"
Exodus,34,8,Ug si Moises midali sa pagduko sa iyang ulo ngadto sa yuta ug misimba kaniya.
Exodus,34,9,"Siya miingon, “Kon karon nakakaplag ako ug kahimuot diha sa imong panan-aw, O Ginoo, paubana ang Ginoo kanamo bisan ug kini nga katawhan tikig ug liog ug pasayloa ang among pagkadaotan ug ang among sala, ug dawata kami ingon nga imong panulundon.”"
Exodus,34,10,"Unya ang Ginoo miingon, “Tan-awa, ako maghimo ug kasabotan. Sa atubangan sa tibuok nimong katawhan magbuhat ako ug mga katingalahan, kadtong wala mabuhat diha sa tibuok nga yuta o sa bisan diin nga nasod. Ug ang tanang katawhan diin anaa ikaw makakita sa buhat sa Ginoo, kay kini makalilisang nga butang nga akong buhaton uban kaninyo."
Exodus,34,11,"“Tumana ang akong gisugo kaninyo niining adlawa. Akong hinginlan gikan sa inyong atubangan ang mga Amorihanon, ang mga Canaanhon, ang mga Hitihanon, ang mga Perisihanon, ang mga Hibihanon ug ang mga Jebusihanon."
Exodus,34,12,Pagmatngon kamo sa inyong kaugalingon kay tingali unya ug magbuhat kamo ug kasabotan uban sa mga nagpuyo sa yuta nga inyong adtoan kay tingali unya ug kini mahimong lit-ag diha kaninyo.
Exodus,34,13,Kinahanglang gub-on ninyo ang ilang mga halaran ug dugmokon ang ilang mga haligi ug putlon ang ilang mga Ashera.
Exodus,34,14,"Kay kinahanglan nga dili kamo magsimba ug lain nga mga dios kay ang Ginoo, nga ang kinsang ngalan Abubhoan, abubhoan nga Dios,"
Exodus,34,15,"kay tingali unya ug magbuhat kamo ug kasabotan uban sa mga nagpuyo sa yuta ug sa dihang makighilawas sila sa pagsimba sa ilang mga diosdios ug maghalad ug mga inihaw ngadto sa ilang mga diosdios ug usa kanila modapit kaninyo, mokaon unya kamo sa ilang halad,"
Exodus,34,16,"ug kuhaon ninyo ang ilang mga anak nga babaye alang sa inyong mga anak nga lalaki, ug ang ilang mga anak nga babaye magsimba sa ilang mga diosdios ug maghimo sa inyong mga anak nga lalaki sa pagpakighilawas sa pagsimba sa ilang mga diosdios."
Exodus,34,17,“Ayaw kamo pagbuhat ug tinunaw nga mga diosdios.
Exodus,34,18,"“Tumana ninyo ang Kasaulogan sa Pan nga Walay Patubo. Pito ka adlaw kamong magkaon ug pan nga walay patubo sumala sa gisugo nako kaninyo, sa panahon nga gitakda sa bulan sa Abib kay sa bulan sa Abib migawas kamo gikan sa Ehipto."
Exodus,34,19,"Ang tanan nga nag-abli sa taguangkan akoa ug ang tanang laki sa kahayopan, ang kamagulangan sa baka ug sa karnero."
Exodus,34,20,"Ang kamagulangan sa asno kinahanglan nga inyong lukaton pinaagi sa usa ka nating karnero o kon kini dili ninyo lukaton, balia ang liog niini. Ang tanang kamagulangan sa inyong mga anak nga lalaki kinahanglang inyong lukaton ug walay usa nga magpakita sa akong atubangan nga walay dala."
Exodus,34,21,"“Unom ka adlaw nga kamo magbuhat, apan sa ikapito nga adlaw mopahulay kamo. Bisan sa panahon sa pagdaro ug sa pag-ani kinahanglang mopahulay kamo."
Exodus,34,22,"Tumana ang Kasaulogan sa mga Semana, ang unang mga abot sa trigo, ug ang Kasaulogan sa Pag-ani sa kataposan sa tuig."
Exodus,34,23,"Makatulo sa usa ka tuig kinahanglan nga ang tanan ninyong mga lalaki magpakita sa atubangan sa Ginoong Dios, ang Dios sa Israel."
Exodus,34,24,"Kay akong hinginlan ang mga nasod gikan sa inyong atubangan ug palapdon nako ang inyong mga utlanan, ug walay si bisan kinsa nga magtinguha sa inyong yuta sa dihang motungas kamo aron sa pagpakita sa atubangan sa Ginoo nga inyong Dios makatulo sa usa ka tuig."
Exodus,34,25,"“Ayaw ihalad ang dugo sa inihaw alang kanako uban sa patubo, o ang inihaw alang sa Kasaulogan sa Pagsaylo isalin hangtod sa pagkabuntag."
Exodus,34,26,Ang labing maayo sa mga unang abot sa inyong uma dad-on ninyo sa balay sa Ginoo nga inyong Dios. Ayaw pabukali ang nating kanding diha sa gatas sa inahan niini.”
Exodus,34,27,"Ang Ginoo miingon kang Moises, “Isulat kining mga pulonga. Sumala niining mga pulonga gihimo nako ang kasabotan uban kanimo ug uban sa Israel.”"
Exodus,34,28,"Ug siya didto uban sa Ginoo sulod sa 40 ka adlaw ug 40 ka gabii; siya wala mokaon ug pan o moinom ug tubig. Ug gisulat niya sa mga papan ang mga pulong sa kasabotan, ang napulo ka kasugoan."
Exodus,34,29,"Sa diha nga si Moises milugsong gikan sa Bukid sa Sinai dala ang duha ka papan sa pagpamatuod diha sa iyang kamot, sa diha nga naglugsong siya gikan sa bukid, si Moises wala mahibalo nga ang panit sa iyang nawong misilaw tungod sa iyang pagpakigsulti sa Ginoo ."
Exodus,34,30,"Sa diha nga si Aaron ug ang tanang katawhan sa Israel nakakita kang Moises, ilang nakita nga ang panit sa iyang nawong misilaw, ug nangahadlok sila sa pagduol kaniya."
Exodus,34,31,"Apan gitawag sila ni Moises, ug si Aaron ug ang tanang pangulo sa katilingban mibalik ngadto kaniya ug si Moises nakigsulti kanila."
Exodus,34,32,"Human niadto, ang tanang katawhan sa Israel miduol, ug gihatag ni Moises kanila ingon nga kasugoan ang tanan nga gisulti kaniya sa Ginoo didto sa Bukid sa Sinai."
Exodus,34,33,"Ug sa diha nga si Moises nakahuman na sa pagsulti kanila, gitabonan niya ang iyang nawong."
Exodus,34,34,"Apan sa matag panahon nga si Moises moadto sa atubangan sa Ginoo aron sa pagpakigsulti kaniya, kuhaon niya ang tabon hangtod nga mogawas siya. Ug sa diha nga mogawas siya ug makigsulti sa katawhan sa Israel mahitungod niadtong gisugo kaniya,"
Exodus,34,35,"makita sa katawhan sa Israel ang nawong ni Moises nga ang panit sa iyang nawong misilaw, ug ibutang pag-usab ni Moises ang tabon sa iyang nawong hangtod nga mosulod siya aron sa pagpakigsulti kaniya."
Exodus,35,1,"Unya gitigom ni Moises ang tibuok nga katilingban sa katawhan sa Israel ug miingon kanila, “Kini mao ang mga butang nga gisugo sa Ginoo kaninyo nga inyong buhaton."
Exodus,35,2,"Himoa ninyo ang inyong buluhaton sulod sa unom ka adlaw apan ang ikapito nga adlaw himoa ninyo nga adlawng igpapahulay sa balaang pagpahulay ngadto sa Ginoo. Si bisan kinsa nga magbuhat ug bisan unsa nga buluhaton niining adlawa, kinahanglan nga patyon siya."
Exodus,35,3,Ayaw kamo paghaling ug kalayo diha sa tanan ninyong mga puluy-anan panahon sa adlaw nga igpapahulay.”
Exodus,35,4,"Si Moises misulti sa tibuok katilingban sa katawhan sa Israel, “Kini mao ang butang nga gisugo sa Ginoo."
Exodus,35,5,"Gikan kaninyo pagkuha kamo ug usa ka halad alang sa Ginoo. Si bisan kinsa nga manggihatagon ug kasingkasing, padad-a siya alang sa Ginoo ug halad nga bulawan, plata, bronsi,"
Exodus,35,6,"asul ug tapol ug lutong pula nga delana ug pino nga lino, balhibo sa mga kanding,"
Exodus,35,7,"mga panit sa laking karnero nga gitina, mga panit sa kanding, kahoy nga akasya,"
Exodus,35,8,"lana alang sa suga, mga panakot alang sa lana nga igdidihog ug alang sa humot nga insenso,"
Exodus,35,9,ug mga bato nga onyx ug mga bato nga ipatapot sa ephod ug alang sa tabon sa dughan.
Exodus,35,10,“Kinahanglan nga moanhi ang tanang tawo nga may katakos diha kaninyo ug buhaton ang tanan nga gisugo sa Ginoo:
Exodus,35,11,"ang Tolda, ang sapaw nga tolda ug ang tabon niini, ang mga kaw-it niini, ang mga tabla niini, ang mga yayongan niini, ang mga haligi niini, ang mga tungtonganan niini,"
Exodus,35,12,"ang sudlanan uban ang mga yayongan niini, ang tabon sa pagpasig-uli, ug ang tabil sa tolda,"
Exodus,35,13,"ang lamisa uban ang mga yayongan niini ug ang tanan nga mga kasangkapan niini, ang pan nga gihalad atubangan sa Dios,"
Exodus,35,14,"ang lamparahan uban ang mga kasangkapan niini, ang mga lampara niini, ug ang lana alang sa suga,"
Exodus,35,15,"ang halaran sa insenso uban ang mga yayongan niini, ang lana nga igdidihog ug ang humot nga insenso, ang tabil alang sa pultahan diha sa pultahan sa Tolda,"
Exodus,35,16,"ang halaran sa halad nga sunogon uban ang rehas nga bronsi niini, ang mga yayongan niini ug ang tanan nga mga kasangkapan niini, ang planggana uban ang tungtonganan niini,"
Exodus,35,17,"ang mga tabil sa hawanan, ang mga haligi ug ang mga tungtonganan niini, ang tabil sa ganghaan sa hawanan,"
Exodus,35,18,"ang mga ugsok sa Tolda ug ang mga ugsok sa hawanan ug ang mga pisi niini,"
Exodus,35,19,"ang maayong pagkabuhat nga mga bisti alang sa pag-alagad diha sa dapit nga balaan, ang mga balaan nga bisti alang kang Aaron nga pari ug ang mga bisti sa iyang mga anak nga lalaki alang sa ilang pagpangalagad ingon nga mga pari.”"
Exodus,35,20,Unya ang tibuok katilingban sa katawhan sa Israel mibiya gikan sa atubangan ni Moises.
Exodus,35,21,"Ug nangadto sila, ang matag usa nga gitandog sa iyang kasingkasing ug ang matag usa nga gidasig sa iyang espiritu, ug nagdala sa halad alang sa Ginoo nga gamiton alang sa tolda nga tagboanan ug alang sa tanan nga mga pagpangalagad ug alang sa mga balaan nga bisti."
Exodus,35,22,"Nangadto sila, ang mga lalaki ug mga babaye, ang tanan nga may mahinangpon nga mga kasingkasing nagdala ug mga dayandayan, mga ariyos, mga singsing ug mga pulseras, ug ang tanang matang sa butang nga bulawan, ang matag usa naghalad ug usa ka halad nga bulawan ngadto sa Ginoo."
Exodus,35,23,"Ug ang matag tawo nga nakaplagan nga adunay asul ug tapol ug lutong pula nga delana ug pinong lino o balhibo sa mga kanding o mga panit sa mga karnero nga gitina o ang mga panit sa kanding, nagdala niini."
Exodus,35,24,"Ang matag usa nga makahimo paghalad ug plata ug bronsi nagdala niini ingon nga halad alang sa Ginoo, ug ang matag usa nga nakaplagan nga adunay kahoy nga akasya, nga magamit alang sa bisan unsa, nagdala niini."
Exodus,35,25,Ang tanang babaye nga may katakos nagkalinyas pinaagi sa ilang mga kamot ug nagdala sa ilang mga kinalinyas nga asul ug tapol ug lutong pula nga delana ug lino nga pinong pagkalubid.
Exodus,35,26,Ang tanan nga mga babaye nga ang kasingkasing nagtandog kanila uban ang katakos nagkalinyas ug mga balhibo sa kanding.
Exodus,35,27,"Ang mga pangulo nagdala ug mga bato nga onyx ug mga bato nga ipatapot sa ephod ug sa tabon sa dughan,"
Exodus,35,28,"ug pahumot ug lana alang sa suga, lana nga igdidihog ug alang sa humot nga insenso."
Exodus,35,29,"Ang tanan nga katawhan sa Israel, mga babaye ug mga lalaki nga gidasig sa ilang mga kasingkasing sa pagdala ug bisan unsa alang sa buluhaton nga gisugo sa Ginoo pinaagi kang Moises aron ilang buhaton, nagdala niini ingon nga ilang kinabubut-ong halad ngadto sa Ginoo."
Exodus,35,30,"Unya si Moises miingon sa katawhan sa Israel, “Tan-awa, pinaagi sa ngalan, ang Ginoo nagtawag kang Besalel nga anak ni Uri nga anak ni Hur, sa banay ni Juda."
Exodus,35,31,"Ug siya gipuno niya sa Espiritu sa Dios, sa katakos, sa kaalam, sa kahibalo ug kahanas sa pagpamuhat ug bisan unsa,"
Exodus,35,32,"sa paghimo ug mga maanindot nga dibuho, sa pagbuhat niini pinaagi sa bulawan, sa plata ug sa bronsi,"
Exodus,35,33,"sa pagsapsap sa mga bato nga ipatapot, ug sa pagkulit sa kahoy, sa pagbuhat sa tanang matang sa pagpanghimo."
Exodus,35,34,"Ug siya nagdasig kang Besalel sa pagtudlo, siya ug si Oholiab nga anak ni Ahisamac, sa banay ni Dan."
Exodus,35,35,"“Sila gipuno niya sa katakos sa pagbuhat sa tanang matang sa buhat nga himoon sa tigkulit o sa tigdibuho o sa tigburda sa asul, tapol ug lutong pula nga delana ug sa lino nga pinong pagkalubid, o sa tighabol, sa tanang matang sa tigbuhat o batid nga tigdibuho."
Exodus,36,1,"“Si Besalel ug si Oholiab ug ang tanang tawo nga may katakos nga gihatagan sa Ginoo ug katakos ug kaalam aron mahibalo sa pagbuhat sa bisan unsang buhat sa pagtukod sa balaang puluy-anan, kinahanglang magbuhat sumala sa tanan nga gisugo sa Ginoo. ”"
Exodus,36,2,"Unya gitawag ni Moises si Besalel ug si Oholiab ug ang tanang tawo nga may katakos nga ang salabotan gibutangan sa Ginoo ug katakos, ang matag tawo nga gidasig sa iyang kasingkasing aron sa pag-adto ug pagbuhat sa buluhaton."
Exodus,36,3,Ug gidawat nila gikan kang Moises ang tanang halad nga kinabubut-on nga gidala sa katawhan sa Israel alang sa buluhaton sa pagbuhat sa balaang puluy-anan. Ug sila nagpadayon sa pagdala ngadto kaniya ug mga kinabubut-ong halad matag buntag.
Exodus,36,4,"Busa ang tanang tawo nga may katakos nga nagbuhat sa tanang matang sa buluhaton sa balaang puluy-anan miadto, ang matag usa gikan sa buluhaton nga iyang gibuhat."
Exodus,36,5,"Sila miingon kang Moises, “Ang katawhan nagdala ug daghan pa kay sa inyong gikinahanglan alang sa pagbuhat sa buluhaton nga gisugo sa Ginoo kanato nga atong buhaton.”"
Exodus,36,6,"Busa si Moises mihatag ug sugo ug gipahibalo kini sa tibuok nga kampo, “Walay lalaki o babaye nga maghimo pa ug dugang nga paghalad alang sa balaang puluy-anan.” Busa ang katawhan gipugngan sa pagdala ug mga halad."
Exodus,36,7,Kay ang galamiton nga diha kanila igo alang sa pagbuhat sa tanang buluhaton ug labaw pa.
Exodus,36,8,"Ang tanang tawo nga may katakos diha sa mga nagbuhat naghimo sa Tolda pinaagi sa napulo ka tabil, sa lino nga pinong pagkalubid, sa asul ug tapol ug lutong pula nga delana nga adunay mga kerubin nga maayong pagkabuhat."
Exodus,36,9,Ang gitas-on sa matag tabil 28 ka maniko ug ang gilapdon sa matag tabil upat ka maniko. Ang tanang tabil managsama ug sukod.
Exodus,36,10,"Gitapot nila ang lima ka tabil, ang usa ngadto sa usa, ug ang lain usab nga lima ka tabil gitapot nila ang usa ngadto sa usa."
Exodus,36,11,Ug nagbuhat sila ug mga galong nga asul sa sidsid sa kataposang tabil sa unang hut-ong. Mao usab kini ang ilang gibuhat sa sidsid sa kataposang tabil sa ikaduhang hut-ong.
Exodus,36,12,"Naghimo sila ug 50 ka galong alang sa usa ka tabil, ug nagbuhat sila ug 50 ka galong alang sa sidsid sa tabil sa ikaduhang hut-ong. Ang mga galong atbang sa usa ug usa."
Exodus,36,13,"Ug nagbuhat sila ug 50 ka kaw-it nga bulawan ug gidugtong ang mga tabil, ang usa ngadto sa usa pinaagi sa mga kaw-it, busa natibuok ang Tolda."
Exodus,36,14,"Sila nagbuhat usab ug mga tabil nga balhibo sa mga kanding alang sa sapaw nga tolda sa ibabaw sa Tolda, napulo ug usa ka tabil ang gibuhat nila."
Exodus,36,15,"Ang gitas-on sa matag tabil 30 ka maniko, ug upat ka maniko ang gilapdon sa matag tabil. Ang napulo ug usa ka tabil managsama ug sukod."
Exodus,36,16,Gilain nila pagtapot ang lima ka tabil ug ang unom usab ka tabil.
Exodus,36,17,Ug nagbuhat sila ug 50 ka galong sa sidsid sa kataposang tabil sa unang hut-ong ug 50 ka galong sa sidsid sa kataposang tabil sa ikaduhang hut-ong.
Exodus,36,18,"Ug nagbuhat sila ug 50 ka kaw-it nga bronsi aron sa pagdugtong sa tolda, aron kini matibuok."
Exodus,36,19,Ug nagbuhat sila alang sa tolda ug usa ka tabon nga mga panit sa karnero nga gitina ug mga panit sa kanding.
Exodus,36,20,Unya gibuhat nila ang mga tabla sa Tolda gikan sa kahoy nga akasya.
Exodus,36,21,Napulo ka maniko ang gitas-on sa usa ka tabla ug usa ka maniko ug tunga ang gilapdon sa matag tabla.
Exodus,36,22,Ang matag tabla adunay duha ka diladila alang sa pagsumpay niini. Ila kining gibuhat sa tanan nga mga tabla sa Tolda.
Exodus,36,23,"Nagbuhat sila ug mga tabla alang sa Tolda, 20 ka tabla alang sa dapit sa habagatan."
Exodus,36,24,"Ug sila nagbuhat ug 40 ka tungtonganan nga plata sa ilalom sa 20 ka tabla, duha ka tungtonganan sa ilalom sa usa ka tabla alang sa duha ka diladila niini, ug duha ka tungtonganan sa ilalom sa lain na usab nga tabla alang sa duha ka diladila niini."
Exodus,36,25,"Alang sa ikaduha nga kilid sa Tolda dapit sa amihanan, sila nagbuhat ug 20 ka tabla"
Exodus,36,26,"ug 40 ka tungtonganan niini nga plata, duha ka tungtonganan sa ilalom sa usa ka tabla ug duha ka tungtonganan sa ilalom sa usa usab ka tabla."
Exodus,36,27,"Ug alang sa luyo sa Tolda dapit sa kasadpan, sila nagbuhat ug unom ka tabla."
Exodus,36,28,Ug nagbuhat sila ug duha ka tabla alang sa duha ka eskina sa Tolda dapit sa luyo.
Exodus,36,29,"Ug kini gibulag sa ubos apan gitakdo usab sa ibabaw, sa unang argulya. Nagbuhat sila ug duha niini alang sa duha ka eskina."
Exodus,36,30,"Ug adunay walo ka tabla uban ang mga tungtonganan niini nga plata, ug napulo ug unom ka tungtonganan, duha ka tungtonganan ilalom sa matag tabla."
Exodus,36,31,"Sila nagbuhat ug mga babag gikan sa kahoy nga akasya, lima alang sa mga tabla sa usa ka kilid sa Tolda,"
Exodus,36,32,ug lima ka babag alang sa mga tabla sa usa usab ka kilid sa Tolda ug lima ka babag alang sa mga tabla dapit sa luyo sa Tolda dapit sa kasadpan.
Exodus,36,33,Ug gihimo nila ang taliwala nga babag aron molapos gikan sa usa ka tumoy ngadto sa pikas nga tumoy agi sa taliwala sa mga tabla.
Exodus,36,34,Gisapawan nila ug bulawan ang mga tabla ug gibuhat ang mga argulya niini gikan sa bulawan aron balhogan sa mga babag ug gisapawan usab ug bulawan ang mga babag.
Exodus,36,35,"Ang tabil gihimo nila gikan sa asul ug tapol ug lutong pula nga delana ug sa lino nga pinong pagkalubid; uban ang mga kerubin nga maayong pagkabuhat, gibuhat niya kini."
Exodus,36,36,"Ug gibuhatan nila kini ug upat ka haligi gikan sa kahoy nga akasya ug gisapawan nila kini ug bulawan, ang mga kaw-it niini bulawan, ug naghimo sila alang niini ug upat ka tungtonganan nga plata."
Exodus,36,37,"Sila nagbuhat usab ug usa ka tabil alang sa pultahan sa Tolda gikan sa asul ug tapol ug lutong pula nga delana ug sa lino nga pinong pagkalubid nga binurdahan,"
Exodus,36,38,"ug ang lima ka haligi niini uban ang mga kaw-it niini. Ug gisapawan niya ug bulawan ang mga tumoy niini, ug ang mga bangan niini bulawan, apan ang lima ka tungtonganan niini bronsi."
Exodus,37,1,"Unya gibuhat ni Besalel ang sudlanan gikan sa kahoy nga akasya, duha ka maniko ug tunga ang gitas-on niini, usa ka maniko ug tunga ang gilapdon niini ug usa ka maniko ug tunga ang gihabogon niini."
Exodus,37,2,Ug gisapawan niya kini ug lunsay nga bulawan sa sulod ug sa gawas ug gibuhatan niya kini ug ribiti nga bulawan sa palibot niini.
Exodus,37,3,"Ug naghimo siya alang niini ug upat ka argulya nga bulawan alang sa upat ka eskina niini, duha ka argulya sa usa ka kilid ug duha ka argulya sa pikas kilid niini."
Exodus,37,4,"Ug siya nagbuhat ug mga yayongan gikan sa kahoy nga akasya, ug gisapawan niya kini ug bulawan."
Exodus,37,5,"Gibalhog niya ang mga yayongan sa mga argulya sa mga kilid sa sudlanan, aron madala ang sudlanan."
Exodus,37,6,"Ug siya nagbuhat ug usa ka tabon nga lunsayng bulawan, duha ka maniko ug tunga ang gitas-on niini ug usa ka maniko ug tunga ang gilapdon."
Exodus,37,7,"Siya nagbuhat ug duha ka kerubin nga sinalsal nga bulawan, gibuhat niya kini diha sa duha ka tumoy sa tabon,"
Exodus,37,8,usa ka kerubin sa usa ka tumoy ug usa ka kerubin sa pikas nga tumoy. Gibuhat niya ang mga kerubin nga unay sa tabon diha sa duha ka tumoy niini.
Exodus,37,9,"Ang mga kerubin nagbukhad sa ilang mga pako sa ibabaw, nagpandong sa tabon pinaagi sa ilang mga pako, ug ang ilang mga nawong nag-atubang sa usa ug usa, nag-atubang sa tabon ang mga nawong sa mga kerubin."
Exodus,37,10,"Siya nagbuhat usab ug usa ka lamisa gikan sa kahoy nga akasya, duha ka maniko ang gitas-on niini, usa ka maniko ang gilapdon niini ug usa ka maniko ug tunga ang gihabogon niini."
Exodus,37,11,Ug kini gisapawan niya ug lunsay nga bulawan ug nagbuhat siya ug ribiti nga bulawan libot niini.
Exodus,37,12,Ug gibuhatan niya ang palibot niini ug usa ka sanipa nga ang gilapdon usa ka palad ug gibuhatan niya ug ribiti nga bulawan ang palibot sa sanipa.
Exodus,37,13,"Siya naghimo alang niini ug upat ka argulya nga bulawan ug gibutang niya kini diha sa upat ka eskina, sa upat ka tiil niini."
Exodus,37,14,"Duol sa sanipa mao ang mga argulya, nga balhoganan sa mga yayongan aron sa pagdala sa lamisa."
Exodus,37,15,"Gibuhat niya ang mga yayongan gikan sa kahoy nga akasya aron sa pagdala sa lamisa, ug gisapawan niya kini ug bulawan."
Exodus,37,16,"Ug iyang gibuhat gikan sa lunsay nga bulawan ang mga kasangkapan nga alang sa ibabaw sa lamisa, ang mga pinggan ug ang mga sudlanan sa insenso niini, mga panaksan ug mga tibod nga gamiton alang sa halad nga ilimnon."
Exodus,37,17,"Gibuhat usab niya ang lamparahan gikan sa lunsay nga bulawan. Ang patindoganan ug ang lawas sa lamparahan gihimo gikan sa sinalsal nga bulawan. Ang mga bulak, ang mga biyoos ug mga gihay gihimo nga unay niini."
Exodus,37,18,"Ug adunay unom ka sanga nga nagtuybo gikan sa mga kilid niini, tulo ka sanga sa lamparahan gikan sa usa ka kilid niini ug tulo ka sanga sa lamparahan gikan sa pikas nga kilid niini."
Exodus,37,19,"Adunay tulo ka kupa nga daw bulak sa almendras nga ang matag usa may mga biyoos ug mga gihay, diha sa usa ka sanga, ug tulo ka kupa nga daw bulak sa almendras nga ang matag usa may mga biyoos ug mga gihay, diha sa lain nga sanga ug kini mao gihapon sa unom ka sanga diha sa lamparahan."
Exodus,37,20,"Ug diha gayod sa lamparahan adunay upat ka kupa nga daw bulak sa almendras nga may mga biyoos ug mga gihay,"
Exodus,37,21,usa ka biyoos ilalom sa matag usa ka parisan sa unom ka sanga niini.
Exodus,37,22,Ang mga biyoos ug ang mga sanga unay niini. Ang kinatibuk-an niini usa ka buok nga sinalsal nga lunsayng bulawan.
Exodus,37,23,Naghimo siya ug pito ka lampara ug mga kimpit ug mga sangga niini gikan sa lunsayng bulawan.
Exodus,37,24,Gihimo niya kini ug ang tanang kasangkapan niini gikan sa usa ka talanton nga lunsayng bulawan.
Exodus,37,25,"Gibuhat niya ang halaran sa insenso gikan sa kahoy nga akasya, usa ka maniko ang gitas-on niini, ug usa ka maniko ang gilapdon; kwadrado kini ug duha ka maniko ang gihabogon niini, ang mga sungaysungay unay niini."
Exodus,37,26,"Gisapawan niya ug lunsay nga bulawan ang ibabaw niini ug ang mga kilid libot niini ug ang mga sungaysungay niini, ug giribitihan niya ug bulawan ang palibot niini."
Exodus,37,27,"Ug siya nagbuhat alang niini ug duha ka argulya nga bulawan sa ubos sa ribiti niini, sa duha ka nag-atbang nga kilid niini, aron balhogan sa mga yayongan inigdala niini."
Exodus,37,28,Ug gibuhat niya ang mga yayongan gikan sa kahoy nga akasya ug gisapawan niya kini ug bulawan.
Exodus,37,29,Gibuhat niya ang balaan nga lana nga igdidihog ug ang lunsay nga humot nga insenso nga gisagol sama sa gibuhat sa tighimo ug pahumot.
Exodus,38,1,"Gibuhat niya ang halaran sa halad nga sunogon gikan sa kahoy nga akasya, lima ka maniko ang gitas-on niini ug lima ka maniko ang gilapdon, kwadrado kini, ug tulo ka maniko ang gihabogon niini."
Exodus,38,2,Gibuhat niya ang mga sungaysungay niini sa ibabaw sa upat ka eskina niini. Ang mga sungaysungay niini unay sa halaran ug gisapawan niya kini ug bronsi.
Exodus,38,3,"Ug gibuhat niya ang tanan nga mga kasangkapan sa halaran, ang mga kawa, ang mga pala, ang mga planggana, ang mga kaw-it ug ang mga sangga sa kalayo, ang tanan nga mga kasangkapan niini gibuhat niya gikan sa bronsi."
Exodus,38,4,"Ug nagbuhat siya ug rehas nga bronsi alang sa halaran, ubos sa ngilit hangtod sa tungatunga sa halaran."
Exodus,38,5,Siya nagbuhat ug upat ka argulya alang sa upat ka eskina sa bronsi nga rehas ingon nga balhoganan sa mga yayongan.
Exodus,38,6,"Ug gibuhat niya ang mga yayongan gikan sa kahoy nga akasya, ug gisapawan niya kini ug bronsi."
Exodus,38,7,"Ug gibalhog niya ang mga yayongan sa mga argulya nga diha sa mga kilid sa halaran, aron sa pagdala niini uban kanila. Gihimo niya kini nga haw-ang sa sulod pinaagi sa mga tabla."
Exodus,38,8,"Gibuhat niya ang planggana gikan sa bronsi ug ang tungtonganan niini gikan sa bronsi, gikan sa mga salamin sa mga babaye nga nag-alagad diha sa pultahan sa tolda nga tagboanan."
Exodus,38,9,"Gibuhat niya ang hawanan. Alang sa dapit sa habagatan, ang mga tabil sa hawanan gikan sa lino nga pinong pagkalubid, usa ka gatos ka maniko."
Exodus,38,10,"Ang mga haligi niini 20 ka buok, ug ang tungtonganan niini 20 ka buok, nga hinimo gikan sa bronsi, apan ang mga kaw-it sa mga haligi ug ang mga bangan niini plata."
Exodus,38,11,"Alang sa dapit sa amihanan usa ka gatos ka maniko, ang mga haligi niini 20 ka buok, ug ang mga tungtonganan niini 20 ka buok nga hinimo gikan sa bronsi, apan ang mga kaw-it sa mga haligi ug ang mga bangan niini plata."
Exodus,38,12,"Alang sa dapit sa kasadpan adunay mga tabil nga 50 ka maniko, ang haligi niini napulo ka buok ug ang tungtonganan niini napulo ka buok, ang mga kaw-it sa mga haligi ug ang mga bangan niini plata."
Exodus,38,13,"Ug alang sa dapit sa atubangan, dapit sa silangan, 50 ka maniko."
Exodus,38,14,Ang mga tabil alang sa usa ka kilid sa pultahan napulo ug lima ka maniko ug may tulo ka haligi ug tulo ka tungtonganan.
Exodus,38,15,"Ug mao usab sa pikas kilid, sa usa ka kilid ug sa pikas kilid dapit sa ganghaan sa hawanan may mga tabil nga tagnapulo ug lima ka maniko ug may tulo ka haligi ug tulo ka tungtonganan."
Exodus,38,16,Ang tanan nga mga tabil libot sa hawanan gikan sa lino nga pinong pagkalubid.
Exodus,38,17,Ang mga tungtonganan sa mga haligi hinimo gikan sa bronsi. Ang mga tumoy sa mga haligi ug ang mga bangan niini binuhat sa plata ug ang gisapaw sa mga kaw-it niini plata ug ang tanang mga haligi sa hawanan adunay mga bangan nga plata.
Exodus,38,18,Ug ang tabil sa pultahan sa hawanan giburdahan ug asul ug tapol ug lutong pula nga delana ug lino nga pinong pagkalubid. Ang gitas-on
Exodus,38,19,"Upat ka buok ang mga haligi niini ug ang upat ka tungtonganan niini bronsi, ang mga kaw-it niini plata, ug ang mga gisapaw sa mga tumoy niini ug sa mga bangan niini plata."
Exodus,38,20,ka maniko ug ang gihabogon lima ka maniko sama sa tabil sa hawanan.
Exodus,38,20,Ug ang tanang ugsok sa Tolda ug sa naglibot nga hawanan bronsi.
Exodus,38,21,"Mao kini ang tanang butang alang sa Tolda, sa Tolda sa Pagpamatuod, nga giihap sumala sa sugo ni Moises ubos sa pagmando ni Itamar nga anak ni Aaron nga pari, alang sa buluhaton sa mga Levihanon."
Exodus,38,22,"Ug si Besalel nga anak ni Uri nga anak ni Hur, sa banay ni Juda, nagbuhat sa tanan nga mga butang nga gisugo sa Ginoo kang Moises."
Exodus,38,23,"Ug uban kaniya si Oholiab nga anak ni Ahisamac, sa banay ni Dan, nga usa ka tigkulit, ug tigdibuho ug tigburda ug asul ug tapol ug lutong pula nga delana ug lino nga pinong pagkalubid."
Exodus,38,24,"Ang tanang bulawan nga gigamit alang sa buluhaton, sa tanan nga buluhaton sa balaang puluy-anan, ang bulawan gikan sa halad 29 ka talanton ug 730 ka siklo sumala sa siklo sa balaang dapit."
Exodus,38,25,"Ug ang plata nga naihap gikan sa katilingban usa ka gatos ka talanton ug 1,775 ka siklo, sumala sa siklo sa balaang dapit,"
Exodus,38,26,"ang matag tawo tagsa ka beka, sa ato pa, tunga sa siklo, sumala sa siklo sa balaang dapit, kay ang tanan nga naihap sa pagpanglista sukad sa nagpanuigon ug 20 ka tuig ug pataas, 603,550."
Exodus,38,27,"Ang usa ka gatos ka talanton nga plata gitunaw alang sa mga tungtonganan sa balaang puluy-anan ug sa mga tungtonganan sa mga tabil, usa ka gatos ka tungtonganan sa usa ka gatos ka talanton, usa ka talanton sa usa ka tungtonganan."
Exodus,38,28,"Sa 1,775 ka siklo gibuhat niya ang mga kaw-it alang sa mga haligi ug gisapawan niya ang mga tumoy niini, ug gibuhatan kini ug mga bangan."
Exodus,38,29,"Ang bronsi nga halad 70 ka talanton ug 2,400 ka siklo."
Exodus,38,30,"Pinaagi niini gihimo niya ang mga tungtonganan sa pultahan sa tolda nga tagboanan, ang halaran nga bronsi ug rehas nga bronsi niini, ug ang tanan nga mga galamiton sa halaran,"
Exodus,38,31,"ang mga tungtonganan sa naglibot nga hawanan, ang mga tungtonganan sa ganghaan sa hawanan, ug ang tanang ugsok sa Tolda ug ang tanang ugsok nga naglibot sa hawanan."
Exodus,39,1,"Unya ginamit ang asul ug tapol ug lutong pula nga delana gibuhat nila ang matahom nga mga bisti aron sa pag-alagad sa dapit nga balaan. Ug gibuhat nila ang mga bisti nga balaan alang kang Aaron, sumala sa gisugo sa Ginoo kang Moises."
Exodus,39,2,"Gibuhat niya ang ephod gikan sa bulawan, ug sa asul ug tapol ug lutong pula nga delana, ug sa lino nga pinong pagkalubid."
Exodus,39,3,"Ug nagsalsal sila ug bulawan ug gitabas nila kini sama sa mga hilo aron iapil pagtahi sa asul ug tapol ug lutong pula nga delana ug sa lino nga pinong pagkalubid, kini maayong pagkabuhat."
Exodus,39,4,Naghimo sila ug kabiba alang sa ephod nga gipakabit sa duha ka tumoy niini.
Exodus,39,5,"Ug ang bakos nga maayong pagkabuhat nga diha sa ibabaw niini, nga igbabakos, gibuhat sa mao rang mga butang ug mao ra nga pagkabuhat gikan sa bulawan, sa asul ug tapol ug lutong pula nga delana ug lino nga pinong pagkalubid, sumala sa gisugo sa Ginoo kang Moises."
Exodus,39,6,"Giandam nila ang mga bato nga onyx, gipalibotan kini sa mga engaste nga bulawan, gikulit sama sa pagkakulit sa usa ka silyo, sumala sa mga ngalan sa mga anak nga lalaki ni Israel."
Exodus,39,7,"Unya kini gibutang niya sa mga kabiba sa ephod, ingon nga mga bato nga handomanan sa mga anak nga lalaki ni Israel sumala sa gisugo sa Ginoo kang Moises."
Exodus,39,8,"Siya naghimo ug tabon sa dughan nga maayong pagkabuhat, sama sa pagkabuhat sa ephod, gikan sa bulawan ug sa asul ug tapol ug lutong pula nga delana ug sa lino nga pinong pagkalubid,"
Exodus,39,9,"ug kini kwadrado. Ang tabon sa dughan duha ka sapaw, ang gitas-on niini usa ka dangaw, ug usa ka dangaw ang gilapdon niini kon sapawan."
Exodus,39,10,"Ilang gibutang niini ang upat ka laray sa mga bato. Ang unang laray, sardio, topasyo ug karbunko."
Exodus,39,11,"Sa ikaduha nga laray, esmeralda, sapiro ug diamante."
Exodus,39,12,"Sa ikatulo nga laray, jacinto, agata ug amatista."
Exodus,39,13,"Ug sa ikaupat nga laray, berilo, onyx ug jaspe. Kini gipalibotan ug mga engaste nga bulawan."
Exodus,39,14,"Adunay napulo ug duha ka bato nga adunay mga ngalan sumala sa mga ngalan sa mga anak ni Israel. Kini sama sa mga silyo, ang matag usa gikulitan sumala sa ngalan niini, alang sa napulo ug duha ka banay."
Exodus,39,15,Ug nagbuhat sila ug mga kadena nga gilubid sama sa pisi gikan sa bulawan diha sa tabon sa dughan.
Exodus,39,16,"Ug nagbuhat sila ug duha ka engaste nga bulawan ug duha ka argulya nga bulawan, ug gibutang ang duha ka argulya sa duha ka tumoy sa tabon sa dughan."
Exodus,39,17,Ug gibutang nila ang duha ka linubid nga bulawan diha sa duha ka argulya sa mga tumoy sa tabon sa dughan.
Exodus,39,18,Ang duha ka tumoy sa duha ka linubid nga pisi gipakabit nila ngadto sa duha ka engaste ug gibutang nila sa ibabaw sa kabiba sa ephod sa atubangan niini.
Exodus,39,19,"Ug nagbuhat sila ug duha ka argulya nga bulawan ug gipakabit nila sa duha ka tumoy sa tabon sa dughan, sa ilalom sa sidsid niini, dapit sa ephod."
Exodus,39,20,"Ug nagbuhat sila ug duha ka argulya nga bulawan ug gipakabit nila sa atubangan sa ubos nga bahin sa duha ka kabiba sa ephod, sa tinakdoan niini sa ibabaw sa maayong pagkabuhat nga bakos sa ephod."
Exodus,39,21,"Ug gihigot nila ang tabon sa dughan ngadto sa mga argulya niini ngadto sa mga argulya sa ephod nga adunay pisi nga asul, aron kini mahimutang sa ibabaw sa maayong pagkabuhat nga bakos sa ephod ug aron dili matangtang ang tabon sa dughan gikan sa ephod, sumala sa gisugo sa Ginoo kang Moises."
Exodus,39,22,Gibuhat usab niya ang sutana sa ephod nga gibuhat nga lunlon asul.
Exodus,39,23,"Ug ang liab niini, sama sa liab sa usa ka bisti nga may ribiti sa palibot sa liab aron kini dili magisi."
Exodus,39,24,Sa sidsid sa sutana gihimoan kini nila ug daw mga prutas nga granada nga asul ug tapol ug lutong pula nga delana ug lino nga pinong pagkalubid.
Exodus,39,25,"Nagbuhat usab sila ug mga kampanilya gikan sa lunsay nga bulawan ug ang mga kampanilya gibutang nila sa taliwala sa mga prutas nga granada sa mga sidsid sa sutana sa paglibot niini, sa taliwala sa mga granada,"
Exodus,39,26,"usa ka kampanilya ug usa ka granada, ug usa ka kampanilya ug usa ka granada, libot sa mga sidsid sa kupo alang sa pagpangalagad sumala sa gisugo sa Ginoo kang Moises."
Exodus,39,27,"Gibuhat usab nila ang mga bisti nga hinabol gikan sa pinong lino alang kang Aaron ug sa iyang mga anak nga lalaki,"
Exodus,39,28,"ug ang purong nga pinong lino, ug ang mga kalo nga pinong lino, ug ang mga karsunsilyo nga lino nga pinong pagkalubid,"
Exodus,39,29,ug ang bakos nga lino nga pinong pagkalubid ug asul ug tapol ug lutong pula nga delana nga giburdahan sumala sa gisugo sa Ginoo kang Moises.
Exodus,39,30,"Ug gibuhat nila ang dayandayan sa korona nga balaan gikan sa lunsay nga bulawan, ug kini ilang gisulatan ug sulat nga sama sa kinulit sa usa ka silyo, “Balaan ngadto sa Ginoo.”"
Exodus,39,31,Ug gihigtan nila kini ug pisi nga asul aron kini ibutang sa ibabaw sa purong sumala sa gisugo sa Ginoo kang Moises.
Exodus,39,32,"Sa ingon niana nahuman ang tanang buluhaton sa Tolda, sa tolda nga tagboanan. Ug ang katawhan sa Israel nagbuhat sumala sa gisugo sa Ginoo kang Moises. Busa gibuhat nila kini."
Exodus,39,33,"Ug gidala nila ang Tolda ngadto kang Moises, ang Tolda ug ang tanang kasangkapan niini, ang mga kaw-it niini, ang mga tabla niini, ang mga yayongan niini, ang mga haligi niini, ug ang mga tungtonganan niini,"
Exodus,39,34,"ang tabon nga mga panit sa laking karnero nga gitina ug ang tabon nga panit sa kanding, ug ang tabil,"
Exodus,39,35,"ang sudlanan sa pagpamatuod ug ang mga yayongan niini, ug ang tabon niini,"
Exodus,39,36,"ang lamisa ug ang tanan nga kasangkapan niini ug ang pan nga gipahimutang sa atubangan sa Dios,"
Exodus,39,37,"ang lamparahan nga lunsayng bulawan ug ang mga lampara nga gipahimutang niini ug ang tanan nga mga kasangkapan niini, ug ang lana alang sa suga,"
Exodus,39,38,"ang halaran nga bulawan, ang lana nga igdidihog ug ang humot nga insenso, ang tabil sa pultahan sa tolda,"
Exodus,39,39,"ang halaran nga bronsi uban ang rehas nga bronsi, ang mga yayongan niini ug ang tanang kasangkapan niini ug ang planggana ug ang tungtonganan niini,"
Exodus,39,40,"ang mga tabil sa hawanan, ang mga haligi ug ang mga tungtonganan niini, ang tabil alang sa ganghaan sa hawanan, ang mga pisi ug ang mga ugsok, ug ang tanan nga mga kasangkapan sa pagpangalagad sa Tolda alang sa tolda nga tagboanan,"
Exodus,39,41,"ang maayong pagkabuhat nga mga bisti alang sa pagpangalagad didto sa dapit nga balaan, ug ang mga balaan nga bisti ni Aaron nga pari ug ang mga bisti sa iyang mga anak nga lalaki aron sa pag-alagad ingon nga mga pari."
Exodus,39,42,"Sumala sa tanan nga gisugo sa Ginoo kang Moises, gibuhat sa katawhan sa Israel ang tanan nga buluhaton."
Exodus,39,43,"Ug nakita ni Moises ang tanang buhat, ug tan-awa, gibuhat nila kini. Sumala sa gisugo sa Ginoo, gibuhat nila kini ug gipanalanginan sila ni Moises."
Exodus,40,1,"Ang Ginoo miingon kang Moises,"
Exodus,40,2,"“Sa unang adlaw sa unang bulan, kinahanglan nga patindogon nimo ang Tolda, ang tolda nga tagboanan."
Exodus,40,3,Ug ibutang niini ang sudlanan sa pagpamatuod ug salipdi ang sudlanan pinaagi sa tabil.
Exodus,40,4,"Ug ipasulod ang lamisa, ug ipahimutang kini sa maayong pagkahimutang. Ipasulod usab ang lamparahan ug dagkoti ang mga lampara niini."
Exodus,40,5,Ibutang ang halaran nga bulawan alang sa insenso sa atubangan sa sudlanan sa pagpamatuod ug ibutang ang tabil sa pultahan sa Tolda.
Exodus,40,6,"Ibutang ang halaran sa halad nga sunogon diha sa atubangan sa pultahan sa Tolda, sa tolda nga tagboanan."
Exodus,40,7,"Ug ibutang ang planggana sa taliwala sa tolda nga tagboanan ug sa halaran, ug butangi kini ug tubig."
Exodus,40,8,Ug ipahimutang ang hawanan sa palibot ug ibitay ang tabil sa ganghaan sa hawanan.
Exodus,40,9,Unya kuhaa ang lana nga igdidihog ug dihogi ang Tolda ug ang tanan nga anaa niini ug ihalad kini uban ang tanang kasangkapan niini ug kini mabalaan.
Exodus,40,10,Dihogi ang halaran sa halad nga sunogon ug ang tanan nga kasangkapan niini ug ihalad ang halaran ug ang halaran mahimo nga labing balaan.
Exodus,40,11,"Dihogi usab ang planggana ug ang tungtonganan niini, ug ihalad kini."
Exodus,40,12,"Ug dad-a si Aaron ug ang iyang mga anak nga lalaki ngadto sa pultahan sa tolda nga tagboanan, ug hugasi sila ug tubig."
Exodus,40,13,"Ug isul-ob kang Aaron ang mga bisti nga balaan, ug dihogi siya ug ihalad siya aron siya mag-alagad kanako ingon nga pari."
Exodus,40,14,"Dad-a ang iyang mga anak nga lalaki, ug sul-obi sila sa bisti."
Exodus,40,15,Dihogi sila sama sa pagdihog nimo sa ilang amahan aron sila mag-alagad kanako ingon nga mga pari ug ang pagdihog kanila maghimo kanila nga pari sa dayon hangtod sa tanan nilang mga kaliwatan.”
Exodus,40,16,"Sa ingon niini gibuhat kini ni Moises. Sumala sa tanan nga gisugo kaniya sa Ginoo, gibuhat niya kini."
Exodus,40,17,"Sa unang bulan sa ikaduhang tuig, ang Tolda gipatindog."
Exodus,40,18,"Gipatindog ni Moises ang Tolda, ug gipahimutang niya ang mga tungtonganan, ug gibutang niya ang mga tabla niini ug gitaod niya ang mga babag, ug gipahimutang niya ang mga haligi niini."
Exodus,40,19,"Ug gibukhad niya ang sapaw nga tolda sa ibabaw sa Tolda, ug gibutang niya ang tabon sa tolda sa ibabaw niini sumala sa gisugo sa Ginoo kang Moises."
Exodus,40,20,Unya gikuha niya ang pagpamatuod ug gibutang niya kini ngadto sa sulod sa sudlanan ug gibutang niya ang mga yayongan sa sudlanan. Ug gibutang niya ang tabon sa ibabaw sa sudlanan.
Exodus,40,21,"Ug gidala niya ang sudlanan ngadto sa Tolda, ug gitaod niya ang tabil ug gitabilan niya ang sudlanan sa pagpamatuod sumala sa gisugo sa Ginoo kang Moises."
Exodus,40,22,"Gibutang niya ang lamisa sa tolda nga tagboanan, sa amihanang bahin sa Tolda gawas sa tabil."
Exodus,40,23,"Ug gipahimutang niya ang mga pan ibabaw niini sa atubangan sa Ginoo, sumala sa gisugo sa Ginoo kang Moises."
Exodus,40,24,Gibutang niya ang lamparahan sa sulod sa tolda nga tagboanan atbang sa lamisa dapit sa habagatang bahin sa Tolda.
Exodus,40,25,"Ug gipahimutang niya ang mga lampara sa atubangan sa Ginoo, sumala sa gisugo sa Ginoo kang Moises."
Exodus,40,26,Gibutang niya ang halaran nga bulawan sulod sa tolda nga tagboanan sa atubangan sa tabil.
Exodus,40,27,Ug sa ibabaw niini nagsunog siya ug humot nga insenso sumala sa gisugo sa Ginoo kang Moises.
Exodus,40,28,Ug gitaod niya ang tabil sa pultahan sa Tolda.
Exodus,40,29,"Gipahimutang niya ang halaran sa halad nga sunogon sa dapit pultahan sa Tolda, sa tolda nga tagboanan, ug naghalad sa ibabaw niini sa halad nga sunogon, ug sa halad nga pagkaon sumala sa gisugo sa Ginoo kang Moises."
Exodus,40,30,"Ug gibutang niya ang planggana sa taliwala sa tolda nga tagboanan ug sa halaran ug iyang gibutangan kini ug tubig alang sa pagpanghugas,"
Exodus,40,31,diin si Moises ug si Aaron ug ang iyang mga anak nga lalaki manghugas sa ilang mga kamot ug sa ilang mga tiil
Exodus,40,32,"sa dihang mosulod sila sa tolda nga tagboanan. Ug sa dihang moduol sila sa halaran, manghugas sila sumala sa gisugo sa Ginoo kang Moises."
Exodus,40,33,"Ug gipatindog niya ang hawanan libot sa Tolda ug sa halaran, ug gitaod niya ang tabil sa ganghaan sa hawanan. Busa nahuman ni Moises ang buluhaton."
Exodus,40,34,Unya ang panganod mitabon sa tolda nga tagboanan ug ang himaya sa Ginoo milukop sa Tolda.
Exodus,40,35,"Si Moises wala makahimo sa pagsulod sa tolda nga tagboanan, kay ang panganod nagpabilin sa ibabaw niini ug ang himaya sa Ginoo milukop sa Tolda."
Exodus,40,36,"Sa tibuok nilang panaw, sa dihang mosaka ang panganod sa Tolda, ang katawhan sa Israel mopadayon sa pagpanaw."
Exodus,40,37,"Apan kon ang panganod dili mosaka, dili sila mopadayon sa pagpanaw hangtod sa adlaw nga kini mosaka."
Exodus,40,38,"Kay sa tibuok nilang panaw, ang panganod sa Ginoo anaa sa ibabaw sa Tolda, panahon sa adlaw ug ang kalayo anaa niini panahon sa gabii, makita sa tibuok nga banay ni Israel."
