book,chapter,verse_number,text
Exodus,1,1,Dagitoy ti nagan dagiti annak ni Jacob a kimmuyog kenkuana a napan idiay Egipto agraman dagiti familiada:
Exodus,1,2,"Ruben, Simeon, Levi, Juda,"
Exodus,1,3,"Issacar, Zabulon, Benjamin,"
Exodus,1,4,"Dan, Neftali, Gad ken Aser."
Exodus,1,5,Pitopulo ti dagup dagiti annak a nagtaud ken ni Jacob. Adda idin ni Jose nga anakna idiay Egipto.
Exodus,1,6,"Natay sadiay ni Jose, kasta met amin a kakabsatna ken amin daydi a kaputotan."
Exodus,1,7,"Nupay kasta, napardas ti panagadu dagiti Israelita, isu a pimmigsada ket nagwaras dagiti kaputotanda iti entero nga Egipto."
Exodus,1,8,Naglabas ti tiempo. Nagturay idiay Egipto ti baro nga ari nga awan ti ammona maipapan ken ni Jose.
Exodus,1,9,"“Kitaenyo,” kinuna ti ari kadagiti iturayanna. “Agpeggadtayo ta nakaad-adu ken nabileg unayen dagiti Israelita."
Exodus,1,10,"Masapul nga agaramidtayo iti pamuspusan tapno malapdan ti panagaduda. Ta no adda gubat, amangan no kumapponda kadagiti kabusor a manggubat kadatayo, ket aglibasda a pumanaw iti dagatayo.”"
Exodus,1,11,"Iti kasta, nangdutokda kadagiti narungsot a kapatas a mangparigat kadagiti Israelita nga agtrabaho iti nadagdagsen pay ngem iti sigud nga ar-aramidenda. Binangon dagiti Israelita ti Pitom ken Rameses, dua a siudad a pagidulinan iti makan."
Exodus,1,12,"Ngem no kasano ti panangparparigat dagiti Egipcio kadakuada, immad-aduda ketdi ket nagwarasda. Isut' gapuna a kinabuteng ida dagiti Egipcio."
Exodus,1,13,Naranggas ti panangtagabuda kadagiti Israelita.
Exodus,1,14,Rimmigat ti biagda. Pinilitda ida nga agtrabaho kadagiti talonda ken agipasdek kadagiti patakderda. Dida naasian kadakuada.
Exodus,1,15,"Kinasao ti ari ti Egipto dagiti partera a Hebreo ket imbilinna kadakuada, “No paanakenyo dagiti Hebreo, patayenyo ti maladaga no lalaki. Ngem no babai, bay-anyo nga agbiag.” Maysa kadagitoy a partera ti agnagan iti Zifra ket Pua ti nagan met ti sabali."
Exodus,1,16,"Kinasao ti ari ti Egipto dagiti partera a Hebreo ket imbilinna kadakuada, “No paanakenyo dagiti Hebreo, patayenyo ti maladaga no lalaki. Ngem no babai, bay-anyo nga agbiag.” Maysa kadagitoy a partera ti agnagan iti Zifra ket Pua ti nagan met ti sabali."
Exodus,1,17,Ngem managbuteng dagiti partera iti Dios ket saanda a tinungpal ti bilin ti ari. Binay-anda nga agbiag dagiti maladaga a lallaki.
Exodus,1,18,"Pinaayaban ngarud ti ari dagiti partera. Sinaludsodna, “Apay a kasta ti ar-aramidenyo? Apay a palpalubosanyo nga agbiag dagiti lallaki a maladaga?”"
Exodus,1,19,"“Sabali ngamin dagiti babbai a Hebreo, apo,” insungbatda. “Saanda a kas kadagiti babbai nga Egipcio. Nalakada nga aganak. Sakbay nga adda sumangpet a partera, naipasngayen ti ubing.”"
Exodus,1,20,"Gapu ta managbuteng dagiti partera iti Dios, binendisionanna dagitoy, ket naikkanda iti bukodda a familia. Immad-adu ken bimmilbileg dagiti Israelita."
Exodus,1,21,"Gapu ta managbuteng dagiti partera iti Dios, binendisionanna dagitoy, ket naikkanda iti bukodda a familia. Immad-adu ken bimmilbileg dagiti Israelita."
Exodus,1,22,"Imbilin ti ari ti Egipto kadagiti amin nga iturayanna nga ibellengda iti karayan Nile ti amin a kaippasngay a lallaki a Hebreo, ngem palubosanda nga agbiag dagiti babbai."
Exodus,2,1,"Iti daydi a panawen, adda lalaki a nagtaud iti kaputotan ni Levi a nangasawa iti katribuanna."
Exodus,2,2,"Nagsikog ti babai ket nangipasngay iti lalaki. Idi makitana a nalungpo ti ubing, inlemmengna iti las-ud ti tallo a bulan."
Exodus,2,3,"Ngem idi dinan mailemmeng, nangala iti basket a naaramid iti runo ket pinastaanna iti alketran tapno saan a makastrek ti danum. Inkargana ti ubing iti uneg ti basket sana inkabil iti karunoan iti igid ti karayan."
Exodus,2,4,"Iti saan unay nga adayo, nagtakder ti manang ti ubing tapno makitana ti mapasamak iti adingna."
Exodus,2,5,"Iti saan a mabayag, simmalog ti babai nga anak ti ari ti Egipto tapno agdigos iti karayan. Nakitana ti basket iti karunoan ket pinaalana iti maysa kadagiti babbai nga agserserbi kenkuana nga agpagnapagna iti igid ti karayan."
Exodus,2,6,"Idi luktan ti prinsesa ti basket, nakitana ti maysa nga ubing nga agsangsangit ket naasian. “Anak ti Hebreo daytoy!” kinunana."
Exodus,2,7,"Immasideg ti manang ti ubing ket kinunana, “Apo, kayatmo kadi nga isapulanka iti Hebreo a mangtagibi iti dayta nga ubing?”"
Exodus,2,8,"“Sige, isapulannak,” insungbatna. Napan ngarud ti balasitang ket inayabanna ti ina ti maladaga."
Exodus,2,9,"Kinuna ti anak ti ari iti ina, “Alaem daytoy nga ubing. Tagibiem a kas anakko ket tangdanankanto.” Innala ti ina ti maladaga ket tinagibina."
Exodus,2,10,"Idi makadakkel bassit ti ubing, impanna iti prinsesa a nangibilang iti ubing a kas anakna. “Gapu ta inaonko iti danum daytoy nga ubing, panaganak iti Moises,” kinuna ti prinsesa."
Exodus,2,11,"Iti maysa nga aldaw, idi maysan nga agtutubo ni Moises, sinarungkaranna dagiti kadaraanna a Hebreo. Naimatanganna ti pannakaparparigatda. Nadagsen ti trabahoda. Nakitana ti maysa nga Egipcio a mangkabkabil iti maysa a Hebreo."
Exodus,2,12,"Inwaras ni Moises ti panagkitana ket idi awan makitana a sabali a tao, pinatayna ti Egipcio sana inkali ti bangkay iti kadaratan."
Exodus,2,13,"Iti sumuno nga aldaw, nagsubli ni Moises ket nakitana ti dua a Hebreo nga aggubgubal. “Apay a kabkabilem ti padam a Hebreo?” kinunana iti nakabasol."
Exodus,2,14,"“Apay? Siasino kadi ti nangisaad kenka a mangituray ken mangukom kadakami?” insungbatna. “Patayennak met kadi a kas iti panangpataymo iti Egipcio?” Nagdanag ni Moises ket kinunana iti nakemna, “Naammoanda gayamen ti inaramidko.”"
Exodus,2,15,"Idi madamag daytoy ti ari, kayatna a patayen ni Moises, ngem nakalibas ni Moises ket napan nagnaed idiay Midian. Iti maysa nga aldaw, idi agtugtugaw ni Moises iti asideg ti maysa a bubon,"
Exodus,2,16,dimteng ti pito a babbai tapno sumakdoda. Annak ida ni Jetro a padi ti Midian. Pinunnoda dagiti pagkargaan ti danum tapno painumenda dagiti karnero ken kalding ni amada.
Exodus,2,17,Ngem adda dagiti agpaspastor a dimteng ket pinapanawda dagiti babbai. Inarayat ida ni Moises sana pinainum dagiti animalda.
Exodus,2,18,"Idi nagawidda, sinaludsod ni amada, “Apay a nasapakayo a simmangpet?”"
Exodus,2,19,"Kinunada, “Adda dagiti agpaspastor a nangpapanaw kadakami iti pagpainuman. Ngem tinulongannakami ti maysa nga Egipcio. Insakduannakami ken pinainumna pay dagiti animal.”"
Exodus,2,20,“Sadino ti ayanna?” sinaludsodna. “Apay a pinanawanyo? Inkay ayaban ta makipangan kadatayo.”
Exodus,2,21,Inkeddeng ni Moises ti agnaed sadiay. Impaasawa ni Jetro kenkuana ni Sefora nga anakna.
Exodus,2,22,"Nangipasngay ni Sefora iti maysa a lalaki. Gapu ta ganggannaet ni Moises iti sabali a daga, pinanagananna iti Gersom ti anakna."
Exodus,2,23,"Limmabas ti adu a tawen. Natay ti ari ti Egipto, ngem nagtuloy latta ti pannakaparigat dagiti Israelita gapu iti pannakatagabuda. Immasugda a patulongan iti Dios"
Exodus,2,24,"ket impangagna ida; nalagipna ti tulagna ken ni Abraham, ni Isaac ken ni Jacob."
Exodus,2,25,Nakitana ti kasasaad dagiti Israelita ket naasian kadakuada.
Exodus,3,1,Ay-aywanan idi ni Moises dagiti karnero ken kalding ni Jetro a katuganganna a padi ti Midian. Impanna ti arban iti labes ti let-ang ket dimteng idiay Horeb a bantay ti Dios.
Exodus,3,2,"Sadiay, nagparang kenkuana ti anghel ni Yahweh a kas gumilgil-ayab nga apuy nga aggapu iti tengnga ti bassit a kayo. Nakita ni Moises a sumsumged ti kayo ngem saan a marunot."
Exodus,3,3,"Kinunana iti nakemna, “Nakaskasdaaw daytoy. Apay ngata a saan a mauram ti kayo? Umasidegak man ta kitaek.”"
Exodus,3,4,"Idi makita ni Yahweh nga umas-asideg ni Moises, inawaganna manipud iti tengnga ti kayo. “Moises, Moises!” kinunana. “Adtoyak,” insungbat ni Moises."
Exodus,3,5,"“Dika umas-asideg,” kinuna ti Dios. “Ikkatem ta pallokam ta nasantoan ti daga a pagtaktakderam."
Exodus,3,6,"Siak ti Dios ti amam—da Abraham, Isaac ken Jacob.” Liningdan ni Moises ti rupana ta mabuteng a kumita iti Dios."
Exodus,3,7,"Kinuna ni Yahweh, “Nakitak ti nakakaasi a kasasaad dagiti tattaok idiay Egipto. Nangngegko ti panagdawatda iti tulong gapu iti pannakaparparigatda. Wen, ammok dagiti sagsagabaenda."
Exodus,3,8,"Bimmabaak tapno ispalek ida kadagiti Egipcio. Iruarko ida iti dayta a daga ket ipanko ida iti daga a nadam-eg ken nalawa. Nabaknang ken nabunga daytoy a daga a pagnanaedan ita dagiti Cananeo, Heteo, Amorreo, Perezeo, Heveo ken Jebuseo."
Exodus,3,9,"Wen, nangngegko ti asug dagiti tattaok ket makitak ti panangparparigat dagiti Egipcio kadakuada."
Exodus,3,10,"Ita, ibaonka iti ari tapno iruarmo dagiti tattaok nga Israelita manipud Egipto.”"
Exodus,3,11,"Kinuna ni Moises iti Dios, “Nanumoak laeng a tao. Kasano a mapanak iti ari tapno iruarko dagiti Israelita iti Egipto?”"
Exodus,3,12,"“Addaakto kenka,” insungbat ti Dios, “ket daytoyto ti pagilasinan a siak ti nangibaon kenka: Inton mairuarmo dagiti tattaok iti Egipto, agdaydayawkayto kaniak ditoy a bantay.”"
Exodus,3,13,"Kinuna ni Moises, “Inton innak kadagiti Israelita ket ibagak kadakuada nga imbaonnak ti Dios dagiti kapuonanda, ket saludsodenda ti naganmo, ania ti ibagak?”"
Exodus,3,14,"Kinuna ti Dios, “Siak ti siak. Daytoy ti ibagamto kadagiti Israelita, ‘Imbaonnak ti mangawag iti bagina iti SIAK.’"
Exodus,3,15,"Ibagamto kadagiti Israelita, a siak ni Yahweh a Dios dagiti kapuonanyo, ti Dios da Abraham, Isaac ken Jacob, imbaonka kadakuada. Daytoy ti naganko iti agnanayon. Isunto ti pangawag kaniak dagiti amin a kaputotan."
Exodus,3,16,"Inka ummongen dagiti pangulo ti Israel ket ibagam kadakuada a nagparang kenka ni Yahweh a Dios dagiti kapuonanyo, ti Dios da Abraham, Isaac ken Jacob. Ibagam a naimatanganna ti kasasaadyo ken ti ar-aramiden dagiti Egipcio kadakayo."
Exodus,3,17,"Inkeddengko nga iruarko ida idiay Egipto ket ipanko ida iti daga dagiti Cananeo, Heteo, Amorreo, Perezeo, Heveo ken Jebuseo. Nadam-eg ken nabunga dayta a daga."
Exodus,3,18,"“Ipangagto dagiti tattaok ti saom. Kalpasanna, kakuyogmonto dagiti pangulo ti Israel a mapan iti ari ti Egipto ket kunayonto kenkuana, ‘Nakisao kadakami ni Yahweh a Dios dagiti Hebreo. Palubosannakami koma a mapan idiay let-ang iti tallo nga aldaw tapno agidatagkami iti daton ken ni Yahweh a Diosmi.’"
Exodus,3,19,Ammok a dinakayto palubosan ti ari malaksid no mapilit.
Exodus,3,20,"Ngem usarekto ti pannakabalinko ket dusaekto ti Egipto; nakabutbutengto dagiti aramidek sadiay. Kalpasan dayta, palubosannakayton."
Exodus,3,21,"“Itan-okkonto dagiti tattaok tapno raemen ida dagiti Egipcio ket inton pumanawda, saandanto nga ima-ima."
Exodus,3,22,Mapanto ti tunggal babai nga Israelita iti babai nga agnaed iti balay ti kaarrubana nga Egipcio ket dumawat iti pagan-anay ken alahas a pirak ken balitok. Yarruatdanto dagitoy kadagiti annakyo. Kastoyto ti panangalada iti kinabaknang dagiti Egipcio.”
Exodus,4,1,"Simmungbat ni Moises ken ni Yahweh, “No ibagak kadakuada a nagparangkayo kaniak ket didanto mamati, anianto ti aramidek?”"
Exodus,4,2,"“Ania ta ig-iggamam?” sinaludsod ni Yahweh. “Sarukod, apo,” insungbat ni Moises."
Exodus,4,3,"Kinuna ni Yahweh, “Ipurruakmo iti daga.” Nagtungpal ni Moises ket nagbalin nga uleg ti sarukod. Nagsanud ni Moises manipud iti uleg."
Exodus,4,4,"Kinuna ni Yahweh, “Ipusem a piduten.” Tiniliw ni Moises ti uleg babaen iti ipusna ket nagbalin manen a sarukod."
Exodus,4,5,"“Aramidem daytoy,” kinuna ni Yahweh, “tapno mamatida a nagparang kenka ni Yahweh a Dios dagiti kapuonanda, ti Dios da Abraham, Isaac ken Jacob.”"
Exodus,4,6,"Kinuna manen ni Yahweh ken ni Moises, “Yunegmo ta imam iti badom.” Nagtungpal ni Moises ket idi iruarna ti imana, nalapunos iti kukutel ket pimmuraw a kas niebe."
Exodus,4,7,"Kinuna ni Yahweh, “Isuksokmo manen ta imam iti badom.” Kasta ti inaramid ni Moises. Idi iruarna ti imana, awanen ti kukutel ket nagsubli manen a kas iti dati."
Exodus,4,8,"Kinuna ni Yahweh, “No didakanto patien wenno dida maguyugoy a mamati iti umuna a milagro, mamatidanto iti daytoy maikadua."
Exodus,4,9,"Ket no didakanto pay la patien uray no imparangmo dagitoy dua a milagro, mangalakanto iti danum iti Karayan Nile samo ibuyat iti namaga a daga. Agbalinto a dara ti danum.”"
Exodus,4,10,"Kinuna ni Moises ken ni Yahweh, “Saan, apo, saannak nga ibaon. Ni kaanoman saanak a nalaing nga agsao, ket diak met nagbalin a bumibitla manipud pay itay rugiam ti makisao kaniak. Nabannayat ket natabbed toy dilak.”"
Exodus,4,11,"Kinuna ni Yahweh kenkuana, “Siasino ti mangted iti ngiwat ti tao? Siasino ti adda pannakabalinna a mamagtuleng wenno mamagumel iti maysa a tao? Siasino ti mangted iti panagkitana wenno mamagbulsek kenkuana? Saan kadi a siak ni Yahweh?"
Exodus,4,12,"Ala, inkan. Tulongankanto nga agsao ket ibagakto ti sawem.”"
Exodus,4,13,"Ngem kinuna ni Moises, “Saan, apo. Pangngaasim ta mangibaonka laengen iti sabali.”"
Exodus,4,14,"Nakapungtot ni Yahweh ken ni Moises. “Ket ni Aaron a kabsatmo a Levita?” sinaludsodna. “Ammok a nalaing nga agsao. Kinapudnona, umaynaka sabtenen ket maragsakanto a makakita kenka."
Exodus,4,15,Kasaom ket ibagam kenkuana ti sawenna. Tulongankayto nga agsao. Ibagakto ti aramidenyo.
Exodus,4,16,Isunto ti pannakangiwatmo ket agbalinkanto a kas iti Dios a mangibaga no ania ti sawenna kadagiti tattao.
Exodus,4,17,Itugotmo ta sarukodmo ta daytanto ti pagaramidmo kadagiti milagro.”
Exodus,4,18,"Nagawid ni Moises iti balay ni Jetro a katuganganna ket kinunana kenkuana, “Palubosannak koma nga agsubli kadagiti kakabagiak idiay Egipto, ta kitaek no addada pay a biag.” Pinalubosan ni Jetro. “Dios ti kumuyog kenka,” kinuna ni Jetro idi agrubbuat ni Moises."
Exodus,4,19,"Idi adda pay laeng ni Moises idiay Midian, kinuna ni Yahweh kenkuana, “Agsublika idiay Egipto. Natay aminen a nagpanggep a mangpatay kenka.”"
Exodus,4,20,Impasakay ngarud ni Moises ti asawana ken dagiti annakna iti asno tapno mapanda idiay Egipto. Intugotna ti sarukod nga imbilin ti Dios nga alaenna.
Exodus,4,21,"Kinuna manen ni Yahweh ken ni Moises, “Ita ta agsublikan idiay Egipto, aramidem dagiti amin a milagro iti sangoanan ti ari. Intedko kenka ti pannakabalin a mangaramid kadagitoy. Ngem patangkenekto ti pusona tapno dina ipalubos a pumanaw dagiti tattao."
Exodus,4,22,Kunamto kenkuana a kastoy ti sao ni Yahweh: ‘Ni Israel ti inauna nga anakko a lalaki.
Exodus,4,23,"Ibagak kenka a palubosam a pumanaw tapno agdaydayaw kaniak ngem dimo pinalubosan. Ita, patayek ti inauna nga anakmo a lalaki.’”"
Exodus,4,24,"Iti pagkamkampoan iti dalan nga agpa-Egipto, napan ni Yahweh ket panggepna a patayen ni Moises."
Exodus,4,25,"Nangala ni Sefora iti natadem a bato ket kinugitna ti anakna sana insagid ti nageppas a kudil kadagiti dapan ni Moises. Gapu iti seremonia ti pannakakugit, kinunana ken ni Moises, “Asawaka babaen iti dara.” Iti kasta, pinalubosan ni Yahweh nga agbiag ni Moises."
Exodus,4,26,"Nangala ni Sefora iti natadem a bato ket kinugitna ti anakna sana insagid ti nageppas a kudil kadagiti dapan ni Moises. Gapu iti seremonia ti pannakakugit, kinunana ken ni Moises, “Asawaka babaen iti dara.” Iti kasta, pinalubosan ni Yahweh nga agbiag ni Moises."
Exodus,4,27,"Kabayatanna, kinuna ni Yahweh ken ni Aaron, “Inka sabten ni Moises idiay let-ang.” Napanna sinabat ni Moises iti bantay ti Dios ket inagkanna idi agkitada."
Exodus,4,28,"Imbaga ni Moises ken ni Aaron ti amin nga imbaga ni Yahweh idi ibaonna, kasta met ti amin a milagro nga imbilinna nga aramidenna."
Exodus,4,29,Nagkuyog da Moises ken Aaron a napan idiay Egipto ket inummongda amin a pangulo dagiti Israelita.
Exodus,4,30,Imbaga ni Aaron kadakuada ti amin a kinuna ni Yahweh ken ni Moises. Inaramid met ni Moises ti amin a milagro iti imatang dagiti tattao.
Exodus,4,31,"Namatida. Idi nangngegda a sinarungkaran ida ni Yahweh ket nakitana ti pannakaparparigatda, nagdumogda sada nagdaydayaw."
Exodus,5,1,"Kalpasanna napan da Moises ken Aaron iti ari ti Egipto ket kinunada kenkuana, “Kastoy ti kuna ti Apo a Dios ti Israel: ‘Palubosam dagiti tattaok a mapan idiay let-ang tapno rambakanda ti fiesta a pangpadayaw kaniak.’”"
Exodus,5,2,"Sinaludsod ti ari, “Siasino ti Apo ? Apay koma a dumngegak kenkuana tapno palubosak dagiti Israelita? Diak am-ammo ti Apo , ket diak palubosan dagiti Israelita.”"
Exodus,5,3,"Kinunada kenkuana, “Nagparang kadakami ti Dios dagiti Hebreo. Ipalubosmo koma nga agdaliasatkami idiay let-ang iti tallo nga aldaw tapno agidatonkami iti Apo a Diosmi. No saan, patayennakami iti sakit wenno gubat.”"
Exodus,5,4,"Kinuna ti ari kada Moises ken Aaron, “Kayatyo a sawen, taktakenyo dagiti tattao kadagiti trabahoda? Pagsublienyo dagita a tagabu nga agtrabaho.”"
Exodus,5,5,"Kinuna pay ti ari, “Dakayo, ad-adukayo payen ngem dagiti Egipcio. Ket ita, kayatyon ti agsardeng nga agtrabaho?”"
Exodus,5,6,"Iti dayta met la nga aldaw, imbilin ti ari kadagiti mangimaton kadagiti tagabu ken kadagiti kapatas:"
Exodus,5,7,"“Manipud ita, diyon ikkan dagiti tattao iti garami a pagaramidda iti ladrilio. Bay-anyo nga isuda ti mapan mangala iti usarenda."
Exodus,5,8,"Ngem paaramidyo met laeng kadakuada ti sigud a bilang ti ladrilio. Kurang ti trabahoda, isut' gapuna nga agasugda nga agkuna, ‘Palubosandakami a mapan agidaton iti Diosmi.’"
Exodus,5,9,Nayonanyo ti trabahoda ket ad-adda manen nga ingetanyo ida tapno awan tiempoda a dumngeg iti inuulbod a sasao.”
Exodus,5,10,"Rimmuar dagiti mangimaton kadagiti tagabu ken dagiti kapatas. Kinunada kadagiti Israelita, “Imbaga ti ari a saankayon a maikkan iti garami."
Exodus,5,11,Dakayo kanon ti agbirok iti garami ngem masapul a saan a maksayan ti bilang ti ladrilio nga aramidenyo iti inaldaw.”
Exodus,5,12,Nagwaras dagiti Israelita iti entero a daga ti Egipto tapno agbirokda iti garami.
Exodus,5,13,"Saan a sinardengan dagiti mangimaton iti panangdagdagda kadakuada nga aramidenda ti isu met la a bilang ti ladrilio iti inaldaw, kas iti sigud nga ar-aramidenda idi maik-ikkanda iti garami."
Exodus,5,14,"Ngem agkurang ti bilang ti ladrilio a maaramid iti inaldaw. Gapu iti daytoy, kinabkabil dagiti mangimaton dagiti kapatas a nadutokan nga agaywan iti trabaho."
Exodus,5,15,"Iti kasta, nagreklamo dagiti kapatas. Napanda iti ari ket kinunada kenkuana, “Apay nga ikaskastoynakami, Natan-ok nga Ari?"
Exodus,5,16,"Awan la ngaruden ti maited a garami, ngem mabilinkami latta nga agaramid iti ladrilio! Ita, kabkabilendakami. Dagiti tattaoyo ti akimbasol.”"
Exodus,5,17,"Insungbat ti ari, “Sadutkayo ket diyo kayat ti agtrabaho, isu a dawatenyo a palubosankayo a mapan agidaton iti Apo ."
Exodus,5,18,Inkay ketdi agtrabahon! Awan ti garami a maited kadakayo ngem masapul nga aramidenyo ti isu met laeng a bilang ti ladrilio.”
Exodus,5,19,Nabigbig dagiti kapatas nga agpeggad ti kasasaadda iti naibaga kadakuada a di maksayan ti bilang ti ladrilio nga aramidenda iti inaldaw.
Exodus,5,20,"Bayat ti ipapanawda, nasabatda da Moises ken Aaron a mangur-uray kadakuada."
Exodus,5,21,"Kinunada kadagiti dua, “Nakita ti Apo ti inaramidyo ket dusaennakayo koma ta dakayo ti gapuna a guraennakami ti ari ken dagiti ofisialesna. Inikkanyo ida iti pambaran a mangpatay kadakami.”"
Exodus,5,22,"Kimmamang manen ni Moises ken ni Yahweh ket kinunana, “Apo, apay a parparigatem dagiti tattaom? Apay nga imbaonnak ditoy?"
Exodus,5,23,"Manipud napanak iti ari tapno ibagak kenkuana ti saom, indadanesna dagiti tattaom ket pulos nga awan pay inaramidyo tapno matulonganda.”"
Exodus,6,1,"Kinuna ni Yahweh ken ni Moises, “Ita, makitam ti aramidek iti ari. Pilitek a mangpalubos kadagiti tattaok. Kinapudnona, pilitek a pagtalawenna ida iti dagana.”"
Exodus,6,2,"Kinuna ti Dios ken ni Moises, “Siak ni Yahweh."
Exodus,6,3,"Nagparangak a kas Dios a Mannakabalin-amin kada Abraham, Isaac ken Jacob, ngem diak impakaammo kadakuada ti nasantoan a naganko a Yahweh."
Exodus,6,4,Nakitulagak pay kadakuada: Inkarik nga itedko kadakuada ti daga a Canaan a nagnaedanda a kas ganggannaet.
Exodus,6,5,"Ita, nangngegko ti asug dagiti Israelita a tagtagabuen dagiti Egipcio ket nalagipko ti pannakitulagko."
Exodus,6,6,"Ngarud, ibagam daytoy kadagiti Israelita, ‘Siak ni Yahweh. Ispalenkayto ket wayawayaankayto iti pannakatagabuyo kadagiti Egipcio. Ipariknak kadakuada ti dagsen ti mannakabalin nga imak; nakabutbutengto ti panangdusak kadakuada ket isalakankayto."
Exodus,6,7,Pagbalinenkayto a tattaok ket siakto ti Diosyo. Maammoanyonto a siak ni Yahweh a Diosyo inton wayawayaankayo iti pannakatagabuyo idiay Egipcio.
Exodus,6,8,"Ipankayto iti daga nga insapatak nga ited kada Abraham, Isaac ken Jacob. Itedkonto a kukuayo. Siak ni Yahweh.’”"
Exodus,6,9,Imbaga ni Moises daytoy kadagiti Israelita ngem dida patien ta napukawen ti namnamada gapu iti nakaro a pannakatagabuda.
Exodus,6,10,"Kinuna ni Yahweh ken ni Moises,"
Exodus,6,11,“Inka ibaga iti ari ti Egipto a masapul nga ipalubosna a pumanaw dagiti Israelita iti dagana.”
Exodus,6,12,"Ngem kinuna ni Moises ken ni Yahweh, “Didakto pay ipangag dagiti Israelita, ipangagnakto ketdin ti ari? Saanak a nalaing nga agsao.”"
Exodus,6,13,Imbilin ni Yahweh kada Moises ken Aaron nga ibagada kadagiti Israelita ken iti ari nga isuda a dua ti nabilin a mangiruar kadagiti Israelita idiay Egipto.
Exodus,6,14,"Uppat ti lallaki nga annak ni Ruben nga inauna nga anak ni Jacob: Hanoc, Pallu, Hezron ken Carmi. Isuda ti kapuonan dagiti familia a naipanagan kadakuada."
Exodus,6,15,"Innem ti annak ni Simeon: Jemuel, Jamin, Ohad, Jakin, Zohar ken Saul nga anak ti maysa a Cananea; isuda ti kapuonan dagiti sangkafamiliaan a naipanagan kadakuada."
Exodus,6,16,"Tallo ti annak ni Levi: Gerson, Cohat ken Merari. Isuda ti kapuonan dagiti familia a naipanagan kadakuada. Nagbiag ni Levi iti 137 a tawen."
Exodus,6,17,Dua ti annak ni Gerson: Libni ken Simei ket adu ti kaputotanda.
Exodus,6,18,"Uppat ti annak ni Cohat: Amram, Izar, Hebron ken Uzziel. Nagbiag ni Cohat iti 133 a tawen."
Exodus,6,19,Dua ti annak ni Merari: Mali ken Musi. Dagitoy ti familia ni Levi agraman dagiti kaputotanda.
Exodus,6,20,Inasawa ni Amram ni Jocabed a kabsat ni amana. Inyanak ni Jocabed da Moises ken Aaron. Nagbiag ni Amram iti 137 a tawen.
Exodus,6,21,"Tallo ti annak ni Izar: Kora, Nefeg ken Zikri."
Exodus,6,22,"Tallo met ti annak ni Uzziel: Misael, Elisafan ken Sitri."
Exodus,6,23,"Inasawa ni Aaron ni Eliseba nga anak ni Aminadab ken kabsat ni Naason; inyanakna da Nadab, Abiu, Eleazar ken Itamar."
Exodus,6,24,"Tallo ti annak ni Kora: Asir, Elcana ken Abiasaf; isuda ti kapuonan dagiti benneg dagiti sangkafamiliaan ni Kora."
Exodus,6,25,Inasawa ni Eleazar nga anak ni Aaron ti maysa kadagiti annak ni Futiel; inyanakna ni Finees. Dagitoy dagiti ulo ti familia ken dagiti kafamilia iti tribu ni Levi.
Exodus,6,26,"Da Aaron ken Moises ti nagkunaan ni Yahweh, “Iruaryo dagiti tribu ti Israel iti Egipto.”"
Exodus,6,27,Isuda ti nangibaga iti ari ti Egipto a wayawayaanna dagiti Israelita.
Exodus,6,28,"Idi nagsao ni Yahweh ken ni Moises idiay Egipto,"
Exodus,6,29,"kinunana, “Siak ni Yahweh. Ibagam iti ari ti Egipto dagiti amin nga ibagak kenka.”"
Exodus,6,30,"Ngem insungbat ni Moises ken ni Yahweh, “Ammoyo a diak nalaing nga agsao; kasano a denggennak ti ari?”"
Exodus,7,1,"Kinuna ni Yahweh ken ni Moises, “Pagbalinenka a pannakabagi ti Dios iti sangoanan ti ari, ket ninto Aaron a kabsatmo ti pannakangiwatmo nga agsao kenkuana."
Exodus,7,2,Ibagam ken ni Aaron ti amin nga ibilinko kenka ket dawatennanto iti ari a palubosanna dagiti Israelita a pumanaw iti dagana.
Exodus,7,3,"Ngem patangkenekto ti puso ti ari, ket dinakayto denggen uray no mano ti nakabutbuteng a banag ti aramidek idiay Egipto. Kalpasanna, idissuorkonto ti nadagsen a dusa iti Egipto ket iruarkonto dagiti tribu dagiti tattaok iti dayta a daga."
Exodus,7,4,"Ngem patangkenekto ti puso ti ari, ket dinakayto denggen uray no mano ti nakabutbuteng a banag ti aramidek idiay Egipto. Kalpasanna, idissuorkonto ti nadagsen a dusa iti Egipto ket iruarkonto dagiti tribu dagiti tattaok iti dayta a daga."
Exodus,7,5,"Inton dusaek dagiti Egipcio ket iruarko dagiti Israelita iti pagilianda, maammoandanton a siak ni Yahweh.”"
Exodus,7,6,Tinungpal da Moises ken Aaron ti imbilin ti Apo .
Exodus,7,7,Agtawen iti 80 ni Moises ket 83 met ni Aaron idi makisaoda iti ari.
Exodus,7,8,"Kinuna ni Yahweh kada Moises ken Aaron,"
Exodus,7,9,"“No ibaga ti ari a mangipakitakayo iti milagro a pammaneknek a naibaonkayo, ibagam ken Aaron nga ipurruakna ti sarukodna iti sangoanan ti ari ket agbalinto nga uleg.”"
Exodus,7,10,"Napan da Moises ken Aaron iti ari. Kas imbilin ni Yahweh, impurruak ni Aaron ti sarukodna iti sangoanan ti ari ken dagiti ofisialesna ket nagbalin nga uleg."
Exodus,7,11,"Inayaban ti ari dagiti mamasirib ken dagiti salamangkerona ket babaen iti salamangkada, inaramidda met ti inaramid ni Aaron."
Exodus,7,12,Impurruakda dagiti sarukodda. Nagbalin met nga uleg dagiti sarukod ngem inalun-on ida ti sarukod ni Aaron.
Exodus,7,13,"Nupay kasta, nagtalinaed a natangken ti puso ti ari ket, kas kinuna ni Yahweh, dina impangag ida."
Exodus,7,14,"Kinuna ni Yahweh ken ni Moises, “Nasubeg la unay ti ari, ket dina kayat a papanawen dagiti tattao."
Exodus,7,15,"Inton bigat, alaem ti sarukod a nagbalin nga uleg ket inka idiay Karayan Nile. Urayem ti ari iti igid ti danum."
Exodus,7,16,"Ibagam kenkuana nga imbaonnaka ni Yahweh a Dios dagiti Hebreo tapno kiddawek a palubosanna dagiti tattaok a mapan agdaydayaw kaniak idiay let-ang. Ibagam kenkuana nga agingga ita, dipay nangipangpangag."
Exodus,7,17,Ibagam nga imbagak a maammoannanto a siak ni Yahweh babaen iti parnuayenna a didigra. Ibagamto kenkuana a yablatmonto ti sarukod iti danum ti karayan; agbalinto a dara ti danum.
Exodus,7,18,"Ibagam a matayto dagiti lames; agbuyokto ti karayan, ket karugitto dagiti Egipcio nga inumen ti danumna.”"
Exodus,7,19,"Kinuna ni Yahweh ken ni Moises, “Ibagam ken ni Aaron nga ilayatna ti sarukodna kadagiti dandanum ti Egipto: kadagiti karayan, kanal ken dan-aw. Agbalinto a dara dagiti danum ket addanto dara iti entero a daga uray pay kadagiti burnay ken pagkargaan iti danum.”"
Exodus,7,20,"Tinungpal da Moises ken Aaron ti imbilin ni Yahweh. Iti sangoanan ti ari ken dagiti ofisialesna, inyablat ni Aaron ti sarukodna iti karayan ket nagbalin a dara ti danumna."
Exodus,7,21,"Natay dagiti lames, ket gapu ta kasta unay ti buyok ti karayan, saan a mainum dagiti Egipcio ti danumna. Nagbalin met a dara ti amin a danum iti entero nga Egipto."
Exodus,7,22,Ngem nagsalamangka dagiti salamangkero ti Egipto; kasta met ti inaramidda. Ad-adda manen a timmangken ti puso ti ari. Dina impangag da Moises ken Aaron a kas iti kinuna ni Yahweh.
Exodus,7,23,Nagawid ketdi iti palasiona ket dina pulos inkaskaso uray pay daytoy.
Exodus,7,24,"Kabayatanna, nagkali dagiti amin nga Egipcio iti igid ti karayan tapno adda pangalaanda iti inumenda ta dida mainum ti aggapu iti karayan."
Exodus,7,25,Pito nga aldaw ti limmabas manipud inyeg ni Yahweh ti didigra iti karayan.
Exodus,8,1,"Kalpasanna, kinuna ni Yahweh ken ni Moises, “Inka ibaga iti ari a kastoy ti kuna ni Yahweh, ‘Palubosam dagiti tattaok tapno umayda agdaydayaw kaniak."
Exodus,8,2,"No agkedkedka, mangyegak iti adu a tukak a pangdidigra iti entero a pagiliam."
Exodus,8,3,"Mapnonto ti karayan iti tukak. Sumang-atdanto ket serkenda ti palasiom, ti kuartom ken ti katrem. Sumrekdanto met kadagiti balay dagiti ofisialesmo ken dagiti tattaom, agraman dagiti paglutlutoam ken dagiti pagmasmasaam iti tinapay."
Exodus,8,4,"Kalay-atendakanto, kasta met dagiti tattaom ken dagiti amin nga ofisialesmo.’”"
Exodus,8,5,"Kinuna pay ni Yahweh ken ni Moises, “Ibagam ken ni Aaron nga ilayatna ti sarukodna kadagiti karayan, kanal ken dan-aw, tapno sumang-at dagiti tukak ket agsaknapda iti daga ti Egipto.”"
Exodus,8,6,Kasta ti inaramid ni Aaron iti sarukodna kadagiti dandanum ti Egipto. Simmang-at dagiti tukak ket nagsaknapda iti entero a pagilian.
Exodus,8,7,"Ngem babaen iti salamangka dagiti salamangkero, kastoy met ti inaramidda ket timmakdang dagiti tukak."
Exodus,8,8,"Pinaayaban ti ari da Moises ken Aaron, ket kinunana, “Idawatyo iti Apo nga ikkatenna dagitoy a tukak ket palubosakon dagiti tattaoyo a mapan agidaton iti Apo .”"
Exodus,8,9,"Kinuna ni Moises iti ari, “Mapadayawanak a mangikararag kenka. Maikkatto dagiti tukak ket idiayto laeng karayan ti pakasarakan kadakuada. Kaanonto ti kayatmo a panagdawdawatko?”"
Exodus,8,10,"“Inton bigat,” insungbat ti ari. Kinuna ni Moises, “Matungpal ti kiddawmo tapno maammoam nga awan ti kapada ti Apo a Diosmi."
Exodus,8,11,"Mapukawton dagiti tukak iti ayanmo, iti ayan dagiti ofisialesmo ket awanton ti mabati malaksid kadagiti adda iti Karayan Nile.”"
Exodus,8,12,"Iti kasta, pimmanaw da Moises ken Aaron ket dinawat ni Moises ken ni Yahweh nga ikkatenna dagiti tukak nga inyegna iti ari."
Exodus,8,13,"Pinatgan ni Yahweh ti dawat ni Moises. Natay dagiti tukak kadagiti balbalay, paraangan ken taltalon."
Exodus,8,14,Binumbunton dagiti natay a tukak nga inummong dagiti Egipcio ket nagadiwara ti buyokda iti Egipto.
Exodus,8,15,"Ngem idi makita ti ari nga awanen dagiti tukak, timmangken manen ti pusona ket dina impangag da Moises ken Aaron, kas kinuna ni Yahweh."
Exodus,8,16,"Kalpasanna, kinuna ni Yahweh ken ni Moises, “Ibagam ken ni Aaron nga ibautna ti sarukodna iti daga tapno agbalin a timel dagiti tapok iti entero nga Egipto.”"
Exodus,8,17,Imbaut ni Aaron ti sarukodna iti daga. Nagbalin a timel dagiti tapok iti amin nga Egipto ket kimpetda kadagiti tattao ken animal.
Exodus,8,18,"Pinadas met dagiti salamangkero nga inusar ti salamangkada tapno agruar dagiti timel, ngem dida nabaelan. Tinimel amin a tattao ken animal."
Exodus,8,19,"Kinuna dagiti salamangkero iti ari, “Aramid ti Dios daytoy.” Ngem natangken latta ti ulo ti ari ket dina impangag da Moises ken Aaron, kas iti kinuna ni Yahweh."
Exodus,8,20,"Kalpasanna, kinuna ni Yahweh ken ni Moises, “Inton agsapa, urayem ti ari idiay karayan ket ibagam kenkuana a kastoy ti kuna ni Yahweh, ‘Palubosam a pumanaw dagiti tattaok tapno umayda agdaydayaw kaniak."
Exodus,8,21,"Ballaaganka a no dimo kayat, dusaenka babaen iti panangibaonko iti pinangen a ngilaw kadagiti ofisialesmo ken kadagiti tattaom. Mapnonto iti ngilaw dagiti balbalay dagiti Egipcio ket agsaknapdanto iti daga."
Exodus,8,22,"Ngem ilisikto ti daga ti Gosen a pagnaedan dagiti tattaok, ket awanto ti ngilaw sadiay. Aramidek daytoy tapno maammoam a siak, ni Yahweh, ti mannakabalin iti daytoy a daga."
Exodus,8,23,Ilasinkonto dagiti tattaok kadagiti tattaom. Maaramidto daytoy a milagro inton bigat.’”
Exodus,8,24,"Inaramid ni Yahweh daytoy, ket pinangen a ngilaw ti napan iti palasio ti ari, kadagiti balbalay dagiti ofisialesna ken iti entero nga Egipto. Nadadael ti pagilian gapu kadagiti ngilaw."
Exodus,8,25,"Gapu itoy, pinaayaban ti ari da Moises ken Aaron ket kinunana, “Ala, inkay agidaton iti Diosyo ngem ditoy laeng sakup ti Egipto ti pangaramidanyo.”"
Exodus,8,26,"“Saan a mabalin a ditoy Egipto,” kinuna ni Moises. “Kaguradakanto dagiti Egipcio no makitadakami nga agidatag kadagiti animal a makarimon kadakuada. No usarenmi dagitoy nga animal a pagidatonmi iti Apo a Diosmi iti lugar a pakakitaanda kadakami, makaguradanto, ket batoendakami agingga a mataykami."
Exodus,8,27,"Masapul nga iti let-ang ti pagidataganmi iti daton iti Apo a Diosmi, a kas iti imbilinna kadakami, ket tallo nga aldaw nga agbiahekami a mapan sadiay.”"
Exodus,8,28,"Kinuna ti ari, “Palubosankayo a mapan agidaton iti Apo a Diosyo iti let-ang ngem saankayo nga umadayo unay. Ikarkararagandak.”"
Exodus,8,29,"Kinuna ni Moises, “Apaman a makapanawak, dawatek iti Apo nga ikkatenna dagiti ngilaw tapno inton bigat, awandanton kenka, kadagiti ofisialesmo ken kadagiti tattaom. Ngem dinakam allilawen manen. Dimo lapdan dagiti tattao a mapan agidatag iti daton iti Apo .”"
Exodus,8,30,Pimmanaw ni Moises ket nagkararag ken ni Yahweh.
Exodus,8,31,"Pinatgan ni Yahweh ti dawatna. Pinanawan dagiti ngilaw ti ari, dagiti ofisialesna ken dagiti tattaona. Awan ti uray maysa a ngilaw a natda."
Exodus,8,32,Ngem kaskasdi latta a timmangken ti puso ti ari ket dina pinalubosan a pumanaw dagiti tattao.
Exodus,9,1,"Kinuna ni Yahweh ken ni Moises, “Inka iti ari ket kunam a paibaga ni Yahweh, ti Dios dagiti Hebreo, a palubosanna a pumanaw dagiti Israelita tapno umayda agdaydayaw kaniak."
Exodus,9,2,"No lapdannakayo manen,"
Exodus,9,3,"yegko a pangdusak kenkuana ti maysa nga angol a mangikisap kadagiti animalna—dagiti kabalio, asno, kamelio, baka, karnero ken kalding."
Exodus,9,4,Ilasinkonto dagiti animal dagiti Israelita kadagiti animal dagiti Egipcio. Awanto ti matay nga animal dagiti Israelita.
Exodus,9,5,"Siak, ni Yahweh, intudingko ti oras ket mapasamakto daytoy inton bigat.”"
Exodus,9,6,"Iti sumuno nga aldaw, tinungpal ni Yahweh ti imbagana. Natay amin nga animal dagiti Egipcio, ngem awan natay nga animal dagiti Israelita."
Exodus,9,7,Dinamag ti ari no ania ti napasamak ket naammoanna nga awan ti natay nga uray maysa nga animal dagiti Israelita. Ngem kaskasdi a natangken ti pusona ket dina pinalubosan dagiti tattao.
Exodus,9,8,"Kalpasanna, kinuna ni Yahweh kada Moises ken Aaron, “Mangrakemkayo iti dapu iti urno. Ipurruakto ni Moises daytoy iti ngato iti imatang ti ari."
Exodus,9,9,Kaslanto tapok nga agwaras iti entero nga Egipto ket pataudennanto dagiti letteg nga agbalin a gaddil kadagiti tattao ken animal iti amin a lugar.”
Exodus,9,10,Nangalada iti dapu sada napan nagtakder iti sango ti ari. Impurruak ni Moises ti dapu iti ngato ket nagtubo ti letteg kadagiti tattao ken kadagiti animal. Nalapunosda iti letteg.
Exodus,9,11,"Kas kadagiti dadduma nga Egipcio, nagsagaba met dagiti salamangkero iti gaddil. Nalapunos ti bagida iti gaddil ket saanda nabalinan ti sumango ken ni Moises."
Exodus,9,12,Ngem pinatangken ni Yahweh ti ulo ti ari. Dina latta impangag da Moises ken Aaron a kas kinuna ni Yahweh ken ni Moises.
Exodus,9,13,"Kinuna ni Yahweh ken ni Moises, “Inton bigat, sapaem ti mapan iti ari. Ibagam kenkuana a kastoy ti bilin ni Yahweh, ti Dios dagiti Hebreo, a palubosanna dagiti tattaok tapno umayda agdaydayaw kaniak."
Exodus,9,14,"Ta itan, saan laeng nga isu ti dusaek no di pay ket dagiti ofisialesna ken dagiti tattao iti sakupna tapno maammoanna nga awan ti kapadak iti entero a lubong."
Exodus,9,15,"No kinayatko nga inyeg ti didigra a sakit kenkuana ken kadagiti tattaona, natayda koma amin itan."
Exodus,9,16,Ngem saanko nga inaramid ti kasta tapno ipakitak kadakuada ti pannakabalinko tapno agsaknap ti kinalatakko iti entero a daga.
Exodus,9,17,Ngem natangsit latta ket dina kayat a pumanaw dagiti tattaok.
Exodus,9,18,"Iti kasta, pagtudoekto iti yelo iti kastoy nga oras inton bigat. Daytoyto ti kakaroan a panagtudo iti yelo iti pakasaritaan ti Egipto."
Exodus,9,19,Ibagam kenkuana a pailinongna dagiti animalna ken kasta met nga aglinong dagiti tattao nga adda iti ruar ta matay dagiti amin a matinnagan.”
Exodus,9,20,Nagbuteng ti sumagmamano nga ofisiales ti ari gapu iti sao ni Yahweh ket pinaglinongda dagiti tagabu ken animalda.
Exodus,9,21,Ngem adda saan a nangikankano iti ballaag ni Yahweh ket binaybay-anda dagiti tagabu ken animalda iti ruar.
Exodus,9,22,"Kinuna ni Yahweh ken ni Moises, “Ilayatmo ta imam iti langit tapno agtinnag ti yelo kadagiti tattao, animal ken amin a mula iti entero nga Egipto.”"
Exodus,9,23,Intag-ay ni Moises ti sarukodna. Nagkimat ken naggurruod ket nagtinnag ti yelo iti Egipto. Inyeg ti Apo
Exodus,9,24,ti kasta unay a yelo a napakuyogan iti agkanabsiit a kimat. Daytoy pay la ti kapigsaan a bagio ti yelo a dimteng iti pagilian manipud nabangon a nasion.
Exodus,9,25,"Iti entero nga Egipto, natinnagan dagiti amin nga adda iti ruar, agraman dagiti tattao ken dagiti animal. Nadadael amin a mula iti away ket naspak amin a kaykayo."
Exodus,9,26,Ti laeng deppaar ti Gosen a pagnaedan dagiti Israelita ti awan nagtinnag a yelo.
Exodus,9,27,"Pinaayaban ti ari da Moises ken Aaron ket kinunana kadakuada, “Bigbigek itan a siak ti nagbasol! Nalinteg ti Apo . Siak ken dagiti tattaok ti nakabasol."
Exodus,9,28,Ikararagandakami iti Apo ta madidigrakami la unayen iti gurruod ken yelo. Ikarik a palubosankayon a pumanaw; saankayon nga agyan ditoy.”
Exodus,9,29,"Kinuna ni Moises kenkuana, “Apaman a makaruarak iti siudad, agkararagakto iti Apo . Sumardengton ti gurruod ket awanton ti agtinnag a yelo, tapno maammoam a ti Apo ti akinkukua iti daga."
Exodus,9,30,Ngem ammok a sika ken dagiti ofisialesmo diyo pay la kabuteng ti Apo a Dios.”
Exodus,9,31,Nadadael dagiti lino ken dagiti sebada agsipud ta natangkenanen ti dawa dagiti sebada ken nakabuselen dagiti lino.
Exodus,9,32,Ngem saan a naan-ano dagiti trigo ken senteno ta maladaw a matangkenan dagiti dawada.
Exodus,9,33,Pinanawan ni Moises ti ari. Rimmuar iti siudad ket intayagna dagiti imana a nagkararag iti Apo . Simmardeng ti gurruod ken tudo ket awanen ti nagtinnag a yelo.
Exodus,9,34,"Idi makita ti ari ti napasamak, nagbasol manen ket nagtalinaed a natangken ti pusona, kasta met dagiti ofisialesna."
Exodus,9,35,Dina pinalubosan a pumanaw dagiti Israelita kas imbaga ni Yahweh ken ni Moises.
Exodus,10,1,"Kinuna ni Yahweh ken ni Moises, “Inka iti ari. Pinatangkenko ti pusona, kasta met dagiti ofisialesna tapno ipakitak kadakuada daytoy a pannakabalinko."
Exodus,10,2,"Inaramidko dagitoy a milagro tapno masaritamto kadagiti annakmo ken appokom no kasano ti panamagbalinko a maag dagiti Egipcio ket iti kasta, maammoanyonto amin a siak ni Yahweh.”"
Exodus,10,3,"Napan da Moises ken Aaron iti ari ket kinunada kenkuana, “Kastoy ti paibaga ti Apo a Dios dagiti Hebreo, ‘Kasano pay ti kabayag ti dimo panagpakumbaba kaniak? Palubosam a pumanaw dagiti tattaok tapno umayda agdaydayaw kaniak."
Exodus,10,4,"No madika latta, yegko inton bigat dagiti dudon iti pagiliam."
Exodus,10,5,"Kasta unayto ti kaaduda ket agsaknapdanto agingga a saan a makita ti daga gapu iti kapuskolda. Ibusendanto ti amin a saan a dinadael ti yelo, uray pay dagiti natda a puon ti kayo."
Exodus,10,6,Serkendanto dagiti palasiom ken dagiti balay dagiti ofisialesmo ken amin a tattaom. Narangranggasdanto ngem ti aniaman a nakita dagidi kapuonanyo.’” Pimmanaw ni Moises apaman a naisaona daytoy.
Exodus,10,7,"Kinuna kenkuana dagiti ofisiales ti ari, “Kaanonto nga isardeng daytoy a tao ti panangriribukna kadatayo? Palubosam idan tapno mapanda agdaydayaw iti Apo a Diosda. Dimo kadi makita a madadaelen ti Egipto?”"
Exodus,10,8,"Iti kasta, naidatag manen da Moises ken Aaron iti ari. Kinunana kadakuada, “Mabalinyon ti mapan agdaydayaw iti Apo a Diosyo. Ngem siasino dagiti mapan?”"
Exodus,10,9,"Insungbat ni Moises, “Mapankami amin, agraman dagiti annakmi ken dagiti babbaket ken lallakay. Itugotmi dagiti karnero, kalding, ken dagiti bakami. Masapul nga inkami amin ta mangipaaykami iti maysa a parambak iti Apo .”"
Exodus,10,10,"Kinuna ti ari kadakuada, “Isapatak iti Apo a diak ipalubos nga itugotyo dagiti babbai ken dagiti ubbing! Nalawag a panggepyo ti umalsa."
Exodus,10,11,"Saan a mabalin! Dagiti laeng lallaki ti mapan agdaydayaw iti Apo no dayta ti kalikagumanyo.” Apaman a nasaona daytoy, napapanaw da Moises ken Aaron iti saklang ti ari."
Exodus,10,12,"Kinuna ni Yahweh ken ni Moises, “Yunnatmo ta imam iti daga ti Egipto tapno tumaud dagiti dudon. Umaydanto ibusen ti amin a mula a natda idi nagtinnag dagiti yelo.”"
Exodus,10,13,"Inlayat ni Moises ti sarukodna iti daga ti Egipto. Pinataud ni Yahweh ti angin manipud iti daya ket nagmalmalem ken nagpatpatnag a nagpuypuyopoy. Kabigatanna, inyeg ti angin dagiti dudon."
Exodus,10,14,"Pinangenpangenda a dimteng ket nagdissoda iti amin a lugar iti pagilian. Daytoy pay la ti kapuskolan a pangen ti dudon a timmaud ket awanen ti kastoy a kaadu, uray iti masakbayan."
Exodus,10,15,"Uray la ngimmisit ti daga iti kaaduda; inibusda amin a tedda ti yelo, agraman dagiti bunga dagiti kayo. Awan ti bulong a natda iti kayo wenno mula iti entero nga Egipto."
Exodus,10,16,"Dinardaras ti ari a pinaayaban da Moises ken Aaron ket kinunana kadakuada, “Nakabasolak iti Apo a Diosyo, kasta met kadakayo."
Exodus,10,17,"Pangngaasiyo ta pakawanenyo ti basolko, uray ita laeng. Idawdawatyo iti Apo a Diosyo nga ikkatenna kaniak daytoy makapatay a dusa.”"
Exodus,10,18,Pimmanaw ni Moises ket nagkararag ken ni Yahweh.
Exodus,10,19,Binaliwan ni Yahweh ti turongen ti angin a naggapu iti daya. Pinagbalinna a nakapigpigsa a naggapu iti laud a nangitayab kadagiti dudon ket impanna ida iti Baybay a Nalabaga. Pulos nga awan ti natda a dudon iti entero a daga ti Egipto.
Exodus,10,20,Ngem pinatangken ni Yahweh ti puso ti ari ket dina impalubos a pumanaw dagiti Israelita.
Exodus,10,21,"Kinuna ni Yahweh ken ni Moises, “Ingatom ta imam tapno makumotan ti entero nga Egipto iti nakaro a sipnget nga uray la agar-arikap dagiti tattao.”"
Exodus,10,22,Ingngato ni Moises ti imana ket nagsipnget ti entero nga Egipto. Tallo nga aldaw a nakumotan ti pagilian iti napuskol a sipnget.
Exodus,10,23,"Saan a makapagkikinnita dagiti Egipcio, isu nga awan ti rimmuar iti balayna kabayatan dayta a tiempo. Ngem nalawag ti lugar a pagnaedan dagiti Israelita."
Exodus,10,24,"Inayaban ti ari ni Moises. Ket kinunana kadakuada, “Mabalinyon ti mapan agdaydayaw iti Apo . Itugotyo dagiti babbai ken ubbingyo, ngem mabati dagiti karnero, kalding ken bakayo.”"
Exodus,10,25,"Kinuna ni Moises, “No kasta ngarud, masapul nga ikkannakami kadagiti animal a puoranmi nga idaton iti Apo a Diosmi."
Exodus,10,26,Ngem kasapulan nga ikuyogmi dagiti animalmi; awan ti uray maysa a mabati. Ket pilienmi dagiti animal a pagdaydayaw iti Apo a Diosmi. Dimi pay ammo no ania dagiti idatonmi agingga a makadanonkami iti lugar a pagdaydayawanmi kenkuana.”
Exodus,10,27,Pinatangken ni Yahweh ti puso ti ari ket dina impalubos a pumanaw dagiti Israelita.
Exodus,10,28,"Kinuna ti ari ken ni Moises, “Pumanawka ditoy ket saankan nga agpakpakita kaniak! Papapatayka iti kanito nga agpakitaka kaniak.”"
Exodus,10,29,"“Matungpal ti bilinyo,” kinuna ni Moises, “saandakton a makita.”"
Exodus,11,1,"Kinuna ni Yahweh ken ni Moises, “Maysa laengen a didigra ti yegko iti ari ti Egipto ken kadagiti tattaona ket kalpasanna, palubosannakayton a pumanaw. Kinapudnona, pagtalawennakayto amin."
Exodus,11,2,"Ita, ibagam kadagiti Israelita a dumawatda iti pirak ken balitok nga alahas iti kaarrubada.”"
Exodus,11,3,"Intan-ok ni Yahweh dagiti Israelita ket nagraem kadakuada dagiti Egipcio. Kinaagpaysona, imbilang dagiti ofisiales ken dagiti tattao a natan-ok unay ni Moises."
Exodus,11,4,"Kinuna ni Moises iti ari, “Kastoy ti paibaga ti Apo : ‘Inton tumengnga ti rabii, sursorekto ti Egipto."
Exodus,11,5,"Matayto dagiti amin nga inauna nga annak a lallaki iti amin a paset ti Egipto, manipud iti anak ti ari nga agtawid iti tronona agingga iti anak ti tagabu a babai a para giling. Matayto met ti inauna nga anak dagiti amin nga animal."
Exodus,11,6,"Iti entero nga Egipto, addanto napigsa a dung-aw a di pay nangnangngeg idi wenno mangngeganto manen."
Exodus,11,7,Ngem awanto ti uray aso a mangtaul kadagiti Israelita wenno animalda tapno maammoanyo a dusaek dagiti Egipcio idinto a bendisionak dagiti Israelita.’”
Exodus,11,8,"Inggibus ni Moises, “Umayto kaniak dagitoy ofisialesmo ket agrukbabdanto iti sangoanak. ‘Pumanawkayo, sika ken dagiti amin a tattaom!’ ipukkawdanto. Kalpasan dayta, pumanawakto.” Ket sipupungtot ni Moises a nangpanaw iti ari."
Exodus,11,9,"Kinuna ni Yahweh ken ni Moises, “Dinakanto ipangag ti ari tapno maaramidko ti ad-adu pay a milagro iti daytoy a daga.”"
Exodus,11,10,Inaramid da Moises ken Aaron amin dagitoy a milagro iti sangoanan ti ari. Ngem pinatangken ni Yahweh ti puso ti ari ket dina pinalubosan dagiti Israelita a pumanaw iti pagilianna.
Exodus,12,1,Nagsao ni Yahweh kada Moises ken Aaron idiay Egipto:
Exodus,12,2,"“Manipud ita, daytoy a bulan ti umuna a bulan iti tawen para kadakayo."
Exodus,12,3,"Ipakaammoyo iti amin nga umili iti Israel nga iti maika-10 nga aldaw iti daytoy a bulan, masapul a pumili ti ama ti familia iti urbon a karnero wenno urbon a kalding nga agserbi iti familiana."
Exodus,12,4,"No bassit ti bilang ti maysa a familia ket dida maibus ti sangabukel nga urbon, mabalinda ti agkakalanglang iti kaarruba a familia a saan met a makaibus iti sangabukel nga urbon. Maibatay iti bilang dagiti agkakalanglang a mangsida iti natuno nga urbon iti kaadu ti makan ti tunggal maysa."
Exodus,12,5,"Masapul a kalakian ti urbon, maysa ti tawenna, ken awan dadael wenno pakapilawanna. No awan ti karnero, mabalin ti kalding."
Exodus,12,6,"Ipupokyo ti animal, ket iti karabiyan ti maika-14 nga aldaw ti bulan, aggigiddanto ti sangkapagilian nga Israel a patayen ti animalda."
Exodus,12,7,Mangalada iti dara dagitoy sada iwarsi iti agsumbangir a baotek ken iti ngatoen ti ruangan dagiti balbalay a pakasidaan dagiti animal.
Exodus,12,8,"Iti dayta a rabii, masapul a maletson ti urbon ket maipangan ti karnena iti tinapay nga awan lebadurana ken iti nateng a napait."
Exodus,12,9,"Diyo kilawen wenno angren ti aniaman a paset no di ket letsonenyo a sibubukel agraman ulo, dagiti saka ken dagiti lalaemna."
Exodus,12,10,"Dikay mangipabigat iti uray ania; no adda matda, masapul a mapuoran."
Exodus,12,11,"Kastoyto ti pannanganyo: masapul a nakakaweskayo a kas agbiahe, sisasapatoskayo, sisasarukodkayo, ket darasenyo a kanen. Daytoy ti Fiesta ti Paskua a pammadayaw kaniak, ni Yahweh."
Exodus,12,12,"Iti dayta a rabii, sursorekto ti Egipto ket papatayek ti amin nga inauna nga annak a lallaki iti pagilian, tao man wenno animal. Dusaekto ti amin a didiosen ti Egipto. Siak ni Yahweh."
Exodus,12,13,Agpaayto ti dara a kas pagilasinan: Labsakto dagiti amin a balbalay a makitak nga adda dara kadagiti baotekna. Awanto ti pakaan-anoanyo inton dusaek ti Egipto.
Exodus,12,14,Rambakanyo iti agnanayon dayta nga aldaw kas maysa a nasagradoan a fiesta a mangipalagip kadakayo iti inaramidko.”
Exodus,12,15,"Kinuna ni Yahweh, “Pito nga aldaw a masapul nga awan lebadura ti tinapay a kanenyo. Iti umuna nga aldaw, masapul nga ikkatenyo ti amin a lebadura kadagiti balbalayyo. No adda mangan iti tinapay a nalebaduraan manipud iti umuna agingga iti maikapito nga aldaw, masapul a maisina iti Israel."
Exodus,12,16,"Iti umuna nga aldaw, masapul nga adda nasantoan a panaggigimongyo; kastanto manen ti aramidenyo iti maikapito nga aldaw. Dikay agtrabaho kadagita nga aldaw, ngem mabalinyo ti agisagana iti kanenyo."
Exodus,12,17,"Ngilinenyo daytoy a fiesta agsipud ta iti daytoy met la nga aldaw, inruarko dagiti amin a puliyo iti daga ti Egipto. Taginayonenyo a ngilinen a kas fiesta daytoy nga aldaw."
Exodus,12,18,Masapul a mangankayo iti tinapay nga awan lebadurana manipud iti rabii ti maika-14 nga aldaw ti umuna a bulan agingga iti rabii ti maika-21 nga aldaw.
Exodus,12,19,"Iti las-ud ti pito nga aldaw, masapul nga awan ti masarakan a lebadura kadagiti balbalayyo. Ta no adda mangan iti tinapay a nalebaduraan, ganggannaet man wenno nayanak nga Israelita, saanton a maibilang a maysa kadagiti tattaok.”"
Exodus,12,20,"Iti las-ud ti pito nga aldaw, masapul nga awan ti masarakan a lebadura kadagiti balbalayyo. Ta no adda mangan iti tinapay a nalebaduraan, ganggannaet man wenno nayanak nga Israelita, saanton a maibilang a maysa kadagiti tattaok.”"
Exodus,12,21,"Inummong ni Moises dagiti amin a panglakayen ti Israel. “Pumili ti tunggal maysa kadakayo iti urbon ti karnero wenno kalding ket patayenyo tapno rambakan ti familiayo ti Paskua,” kinunana kadakuada."
Exodus,12,22,"“Mangalakayo iti sanga ti hisopo, isawsawyo iti dara nga adda iti palanggana ket warsianyo dagiti baotek ken ti ngatoen ti ruangan dagiti balbalayyo. Agtalinaedkayo kadagiti balbalayyo agingga iti bigat."
Exodus,12,23,"Agsursorto ti Apo iti Egipto a mangpapatay kadagiti Egipcio. Makitananto ti dara kadagiti baotek, ket dinanto ipalubos a sumrek ti Anghel ni Patay iti balayyo tapno agpapatay."
Exodus,12,24,Tungpalenyo dagitoy nga alagaden kas mataginayon a bilin kadakayo ken kadagiti annakyo.
Exodus,12,25,"Inton sumrekkayo iti daga nga inkari ti Apo nga ited kadakayo, masapul a rambakenyo daytoy a fiesta."
Exodus,12,26,"No saludsodento dagiti annakyo no ania ti kayat a sawen daytoy a seremonia,"
Exodus,12,27,"ibagayonto kadakuada, ‘Daytoy ti daton iti Paskua a pammadayaw iti Apo , gapu ta linabsanna dagiti balay dagiti Israelita idiay Egipto. Nagpapatay kadagiti Egipcio ngem dinakami inan-ano.’” Nagparintumeng dagiti Israelita ket nagdaydayawda."
Exodus,12,28,"Kalpasanna, napanda inaramid ti imbilin ni Yahweh kada Moises ken Aaron."
Exodus,12,29,"Iti tengnga ti rabii, pinapatay ni Yahweh dagiti amin nga inauna nga annak a lallaki iti Egipto manipud iti anak ti ari nga agtawid iti trono agingga iti anak ti balud; napapatay met amin nga inauna nga annak dagiti animal."
Exodus,12,30,"Iti dayta a rabii, nariing ti ari, dagiti amin nga ofisialesna ken amin nga Egipcio. Adda napigsa a dung-aw iti entero nga Egipto gapu ta adda minatay iti tunggal balay."
Exodus,12,31,"Iti dayta met la a rabii, pinaayaban ti ari da Moises ken Aaron. “Pumanawkayon, dakayo ken dagiti Israelita!” kinunana kadakuada. “Panawanyo ti pagiliak, ket inkayo agdaydayaw iti Apo a kas dinawatyo."
Exodus,12,32,"Alaenyo dagiti karnero, dagiti kalding ken dagiti bakayo ket pumanawkayon. Ikarkararagyo met ti pannakabendisionko.”"
Exodus,12,33,"Dinagdag dagiti Egipcio a pumanaw dagiti Israelita iti pagilian. “Mataykam amin no dikay pumanaw,” kinunada."
Exodus,12,34,"Iti kasta, innala dagiti tattao ti ginamayda a masa nga awan lebadurana. Inkabilda iti paglutoan iti tinapay sada binalkot iti pagan-anayda ket imbaklayda."
Exodus,12,35,Tinungpal dagiti Israelita ti bilin ni Moises. Dimmawatda kadagiti Egipcio iti alahas a pirak ken balitok ken iti kawes.
Exodus,12,36,Intan-ok ni Yahweh dagiti Israelita ket nagraem kadakuada dagiti Egipcio. Intedda ti kinalikaguman dagiti Israelita. Kastoy ti panangipanaw dagiti Israelita iti kinabaknang dagiti Egipcio.
Exodus,12,37,"Manipud Rameses, nagrubbuat dagiti Israelita nga agturong idiay Succot. Adda agarup 600,000 a lallaki, malaksid dagiti babbai ken ubbing."
Exodus,12,38,"Adu pay dagiti sabali a tattao a nakikuyog kadakuada, agraman ti adu a karnero, kalding ken baka."
Exodus,12,39,Nagaramidda kadagiti tinapay nga awan lebadurana iti masa nga inggapuda idiay Egipto. Kellaat ngamin ti pannakapapanawda ket awan tiempoda a nagluto iti kanenda wenno nangisagana iti masa nga adda lebadurana.
Exodus,12,40,Uppat a gasut ken tallopulo a tawen a nagnaed idiay Egipto.
Exodus,12,41,"Iti aldaw a naggibus ti 430 a tawen, pimmanaw dagiti amin a tattao ni Yahweh iti dayta a pagilian."
Exodus,12,42,"Iti daydi a rabii, nagpatpatnag a nagbantay ni Yahweh tapno iruarna ida idiay Egipto. Daytoy met la a rabii ti maidaton ken ni Yahweh iti amin a tiempo a kas rabii a masapul nga agbantay dagiti Israelita."
Exodus,12,43,"Kinuna ni Yahweh kada Moises ken Aaron, “Dagitoy ti alagaden iti Fiesta ti Paskua. Maiparit ti ganggannaet a mangan iti daytoy"
Exodus,12,44,ngem mabalin a mangan ti amin a nagatang a tagabu no la ket kugitenyo ida nga umuna.
Exodus,12,45,Maiparit ti sangsangaili wenno mangmangged a mangan iti daytoy.
Exodus,12,46,Masapul a kanenyo iti balay a nakaisaganaanna; diyo iruar iti balay. Ket diyo tukkolen ti uray ania a tulang ti animal.
Exodus,12,47,Rambakan dagiti amin nga Israelita daytoy a fiesta.
Exodus,12,48,"No adda ganggannaet a makipagnaed kadakayo a mayat a mangrambak iti Paskua ni Yahweh, kugitenyo pay nga umuna dagiti lallaki iti familiana. Kalpasanna, mabalinna ti makipagrambak; maibilangto a kas Israelita. Ngem maiparit iti saan a kugit a mangan iti daytoy."
Exodus,12,49,Agpaay daytoy nga alagaden iti nayanak nga Israelita ken iti ganggannaet a makipagnaed kadakayo.”
Exodus,12,50,Tinungpal dagiti amin nga Israelita ti imbilin ni Yahweh kada Moises ken Aaron.
Exodus,12,51,"Iti dayta nga aldaw, inruar ni Yahweh dagiti amin a puli dagiti Israelita idiay Egipto."
Exodus,13,1,"Kinuna ni Yahweh ken ni Moises, “Idatonyo kaniak dagiti amin nga inauna nga annak a lallaki iti Israel. Kukuak ida, tao man wenno animal.”"
Exodus,13,2,"Kinuna ni Yahweh ken ni Moises, “Idatonyo kaniak dagiti amin nga inauna nga annak a lallaki iti Israel. Kukuak ida, tao man wenno animal.”"
Exodus,13,3,"Kinuna ni Moises kadagiti tattao, “Laglagipenyo daytoy nga aldaw—ti aldaw nga ipapanawyo idiay Egipto, a nakatagabuanyo. Daytoy ti aldaw nga inruarnakayo ti Apo babaen iti dakkel a pannakabalinna. Dikay mangan iti tinapay nga adda lebadurana."
Exodus,13,4,"Panawanyo ti Egipto ita nga aldaw, iti umuna a bulan, iti bulan ti Abib."
Exodus,13,5,"Inkari ti Apo kadagiti kapuonanyo nga itedna kadakayo ti daga dagiti Cananeo, Heteo, Amorreo, Heveo ken Jebuseo. Nabaknang ken nabunga dayta a daga. Inton ipannakay iti dayta a daga, tinawen a rambakanyo daytoy a fiesta iti umuna a bulan."
Exodus,13,6,"Iti las-ud ti pito nga aldaw, mangankay iti tinapay nga awan lebadurana; iti maikapito nga aldaw, agfiestakayo iti maipaay iti Apo ."
Exodus,13,7,Pito nga aldaw a mangankayo iti tinapay nga awan lebadurana; masapul nga awan ti tinapay nga adda lebadurana wenno lebadura a masarakan iti dagayo.
Exodus,13,8,"Inton mangrugi ti fiesta, ibagayo kadagiti annakyo nga aramidenyo daytoy kas panglagip iti panangispal ti Apo kadakayo idi impanawnakayo idiay Egipto."
Exodus,13,9,"Agbalinto daytoy a fiesta a pakalaglagipan kas iti maiputipot iti imayo wenno iti mugingyo; ipalagipnanto kadakayo nga itultuloyyo a basaen ken adalen ti Linteg ti Apo , gapu ta inruarnakayo ti Apo idiay Egipto babaen iti dakkel a pannakabalinna."
Exodus,13,10,Tinawen a rambakanyo daytoy a fiesta iti naituding a tiempo.”
Exodus,13,11,"Intuloy ni Moises, “Ipannakayto ti Apo iti daga dagiti Cananeo nga insapatana nga ited kadakayo ken kadagiti kapuonanyo. Inton maitedna kadakayo dayta a daga,"
Exodus,13,12,idatonyonto kenkuana ti amin nga inauna a lallaki. Kukua ti Apo ti amin nga inauna nga annak a lallaki dagiti animalyo.
Exodus,13,13,"Ngem masapul a subbotenyonto ti amin nga inauna a kalakian nga urbon ti asno babaen iti panangidatonyo iti urbon a karnero. No diyo kayat a subboten, rungdoenyo ti tengngedna. Masapul a subbotenyo ti inauna a lalaki nga anakyo."
Exodus,13,14,"Iti masakbayan, no saludsodento ti anakyo no ania ti kayat a sawen daytoy, kunayonto, ‘Babaen iti dakkel a pannakabalinna, inruarnakami ti Apo idiay Egipto, ti lugar a nakatagabuanmi."
Exodus,13,15,"Idi impatangken ti ari ti Egipto a dinakami palubosan, pinatay ti Apo ti amin nga inauna nga anak a lalaki iti daga ti Egipto, tao ken animal. Daytoy ti gapuna nga idatontayo iti Apo ti amin nga inauna nga anak a lalaki dagiti animal, ngem subbotentayo ti inauna a lalaki nga anaktayo.’"
Exodus,13,16,"Agbalinto daytoy a pakalaglagipan, kas maysa a banag a maiputipot iti imatayo wenno iti mugingtayo; ipalagipnanto kadatayo nga inruarnatayo ti Apo idiay Egipto babaen iti dakkel a pannakabalinna.”"
Exodus,13,17,"Idi pinalubosan ti ari ti Egipto a pumanaw dagiti Israelita, saan nga inturong ti Dios ida iti dalan iti igid ti baybay nga agpa-Filistia, nupay as-asideg a pagnaenda. Kinuna ti Dios, “Diak kayat nga agbabawi dagiti tattao ket agsublida idiay Egipto inton maammoanda a masapul a makigubatda.”"
Exodus,13,18,Inlikawna ida nga impan idiay let-ang nga agturong iti Nalabaga a Baybay. Siaarmas dagiti Israelita ket nakasaganada a makigubat.
Exodus,13,19,"Intugot ni Moises dagiti tulang ni Jose ta pinagsapata idi ni Jose dagiti Israelita nga aramidenda ti kasta. “Inton ispalennakayo ti Dios,” kinuna idi ni Jose, “ket panawanyo daytoy a lugar, itugotyonto dagiti tultulangko.”"
Exodus,13,20,Pinanawanda ti Succot ket nagkampoda idiay Etam iti igid ti let-ang.
Exodus,13,21,"Iti aldaw, indalan ida ni Yahweh babaen iti monmon nga ulep ket iti rabii, lawaganna ida babaen iti monmon nga apuy. Iti kasta, mabalinda ti magna iti aldaw ken iti rabii."
Exodus,13,22,Adda latta ti monmon nga ulep iti sangoanan dagiti tattao iti aldaw ken ti monmon nga apuy iti rabii.
Exodus,14,1,"Kinuna ni Yahweh ken ni Moises,"
Exodus,14,2,"“Pagsubliem dagiti Israelita ta mapanda agkampo iti sango ti Pihahirot iti nagbaetan ti Migdol ken ti Nalabaga a Baybay, iti asideg ti Baal Zefon."
Exodus,14,3,Ipagarupto ti ari ti Egipto a nayaw-awanda ket napupokda iti let-ang.
Exodus,14,4,Patangkenekto ti pusona ket kamatennanto ida. Maidaydayawakto iti panangparmekko kenkuana ken iti amin nga armadana. Maammoanto dagiti Egipcio a siak ni Yahweh.” Tinungpal dagiti Israelita ti naibilin kadakuada.
Exodus,14,5,"Idi naibaga iti ari ti Egipto a nakapanawen dagiti Israelita, nagbaliw ti panunotna, kasta met dagiti ofisialesna ket kinunada, “Ania daytoy nga inaramidtayo? Impalubostayo a pumanaw dagiti Israelita ket ita, awandan a tagabutayo!”"
Exodus,14,6,Pinaisagana ti ari ti luganna a pakigubat ken ti armadana.
Exodus,14,7,Nagrubbuat a kaduana ti amin a lugan a pakigubat agraman dagiti 600 a kasayaatan a lugan nga impanguloan dagiti ofisialesda.
Exodus,14,8,Pinatangken ni Yahweh ti puso ti ari ket kinamatna dagiti Israelita a pumampanaw a sibaballigi.
Exodus,14,9,"Sinunson ida ti armada ti Egipto—dagiti amin a kabalio, dagiti lugan a pakigubat, ken dagiti nagkabalio a soldado. Nakamakamda dagiti Israelita iti kampoda iti igid ti Nalabaga a Baybay, iti asideg ti Pihahirot ken Baal Zefon."
Exodus,14,10,"Idi makita dagiti Israelita ti ari ken ti armadana a kumamkamat kadakuada, kasta unay ti butengda ket immawagda ken ni Yahweh."
Exodus,14,11,"Kinunada ken ni Moises, “Apay pay laeng nga inyegnakami a matay ditoy let-ang? Awan aya ti pagitaneman idiay Egipto? Kitaem ti nagbanagan ti panangiruarmo kadakami iti Egipto!"
Exodus,14,12,"Sakbay a pimmanawtayo, imbagami kenkan a kastoy ti mapasamak! Kinunami idi a bay-annakami lattan a tagabu dagiti Egipcio. Naim-imbag a tagabukami sadiay ngem ti mataykami ditoy let-ang.”"
Exodus,14,13,"Kinuna ni Moises kadakuada, “Dikay agbuteng. Patibkerenyo ti pakinakemyo. Ita nga aldaw, makitayo ti panangisalakan ti Apo kadakayo. Diyonton makita dagiti Egipcio."
Exodus,14,14,Ti Apo ti makigubat ket awan nasken nga aramidenyo.”
Exodus,14,15,“Apay nga awagannak?” kinuna ni Yahweh ken ni Moises. “Bilinem dagiti Israelita nga ituloyda ti magna.
Exodus,14,16,Ilayatmo ta sarukodmo iti baybay. Mabingayto ti danumna tapno mabalin dagiti Israelita ti magna iti namaga a daga.
Exodus,14,17,"Patangkenek iti kasta unay ti puso dagiti Egipcio tapno kamatenda ida. Maidaydayawakto iti panangparmekko iti ari, iti armadana, kadagiti luganna ken kadagiti nagkabalio a soldadona."
Exodus,14,18,Maammoanto dagiti Egipcio a siak ni Yahweh inton maparmekko ida.”
Exodus,14,19,Nagpalikud ti anghel ti Dios a magmagna iti sangoanan dagiti Israelita. Immalis met ti monmon nga ulep ket
Exodus,14,20,"nagyan iti nagbaetan ti armada dagiti Egipcio ken dagiti Israelita. Gapu iti ulep, nasipnget ti ayan dagiti Egipcio ngem nalawag ti yan dagiti Israelita, isu a nagpatpatnag a saan a nakapaginnasideg dagiti dua nga armada."
Exodus,14,21,"Inlayat ni Moises ti imana iti baybay. Imbulos ni Yahweh ti napigsa nga angin manipud iti daya. Nagpatpatnag a nagang-angin agingga a nagmaga ti baybay. Nagbisngay ti danum,"
Exodus,14,22,ket limmasat dagiti Israelita iti namaga a lansad ti baybay. Nagbalin a pader dagiti danum iti agsumbangir.
Exodus,14,23,"Kinamat ida dagiti Egipcio ken dagiti amin a kabalio ti ari, dagiti lugan ken dagiti nagkabalio a soldadona. Sinurotda ida iti baybay."
Exodus,14,24,"Idi agbannawag, manipud iti monmon nga apuy ken ulep, tinannawagan ni Yahweh ti armada dagiti Egipcio ket pinagkakaribusona ida."
Exodus,14,25,"Tiningalanna ti pilid dagiti luganda ket narigat ti panaggunayda. Kinuna dagiti Egipcio, “Ti Apo ti kagubgubattayo, saan a dagiti Israelita. Pumanawtayo ditoy!”"
Exodus,14,26,"“Ilayatmo ta imam iti baybay tapno agsubli ti danum, ket malapunosto dagiti Egipcio, dagiti luganda ken dagiti nagkabalio a soldadoda,” kinuna ni Yahweh ken ni Moises."
Exodus,14,27,"Inlayat ni Moises ti imana iti baybay ket idi aglawag, nagsubli ti danum iti sigud a kaadalemna. Kayat dagiti Egipcio a malisian ngem linemmes ida ni Yahweh iti baybay."
Exodus,14,28,"Nagsubli ti danum ket nalapunos dagiti lugan, dagiti nagkabalio a soldadona ken amin nga armada ti ari a simmurot kadagiti Israelita iti baybay. Awan ti uray maysa kadakuada a nakalasat."
Exodus,14,29,Ngem namaga a daga ti nagnaan dagiti Israelita ta nagbalin a pader dagiti danum iti agsumbangir.
Exodus,14,30,"Iti dayta nga aldaw, insalakan ni Yahweh dagiti Israelita kadagiti Egipcio. Nakitada dagiti naiwalang a bangkay dagiti Egipcio iti igid ti baybay."
Exodus,14,31,"Nagbutengda ken ni Yahweh idi nakitada ti dakkel a pannakabalin a pinangparmekna kadagiti Egipcio. Nagtalekda ken ni Yahweh, kasta met ken ni Moises nga adipenna."
Exodus,15,1,Kinanta ni Moises ken dagiti Israelita daytoy a kanta kas pammadayaw ken ni Yahweh: “Kantaak ti Apo gapu iti nadayag a balligina; inlemmesna iti baybay dagiti kabalio ken dagiti nagsakay.
Exodus,15,2,Ti Apo ti pigsak ken kantak; isu ti nangisalakan kaniak. Isu ti Diosko ket idaydayawko; isu ti Dios ti kapuonak ket itan-okko.
Exodus,15,3,Mannakigubat ti Apo ; Yahweh ti naganna.
Exodus,15,4,“Intappuakna iti baybay ti armada ken luglugan a pakigubat ti Egipto; nalmes dagiti kalaingan nga ofisialesna iti Nalabaga a Baybay.
Exodus,15,5,"Iti adalem a baybay nalmesda, limnedda a kas bato iti lansadna."
Exodus,15,6,"“Napigsa ken mannakabalinka, O Apo ; ta makannawan nga imam winarawarana dagiti kabusormo."
Exodus,15,7,"Iti naindaklan a kinadayagmo, parmekem dagiti kabusormo; sumged ti pungtotmo ket puoranna ida a kasla garami."
Exodus,15,8,"Imbulosmo ti angin iti baybay, ket pinagpangatom ti danum. Nagtakder a kas pader ti agay-ayus a danum, nagbalay ti danum agingga iti lansad."
Exodus,15,9,"‘Kamatentay ida. Tiliwentay ida,’ kinuna ti kabusor. ‘Bingayentayo ti kinabaknangda ket alaentayo ti amin a kayattayo; asutentayo ti kampilantayo, ket alaentayo amin nga adda kadakuada.’"
Exodus,15,10,"Ngem iti maysa la a pug-awmo, Apo , nalmes dagiti Egipcio; kasda la buli a limned iti nakabutbuteng a danum."
Exodus,15,11,"“Siasino, O Apo , kadagiti didiosen ti kas kenka? Siasino ti umasping kenka iti nakaskasdaaw a kinasantom? Siasino ti pumada kenka nga agar-aramid iti milagro ken pagbutngan gapu kadagiti nakaskasdaaw nga aramidmo?"
Exodus,15,12,Ilayatmo ta kannawan nga imam ket alun-onen ti daga dagiti kabusormi.
Exodus,15,13,"Napudnoka iti karim, idalanmo dagiti inispalmo a tattao; babaen iti pigsam iturongmo ida iti nasantoan a taengmo."
Exodus,15,14,Agwaras ti damag ket agtigerger dagiti pagilian; uray dagiti Filisteo inda mapabutngan.
Exodus,15,15,"Agbuteng dagiti pangulo ti Edom, agpigpigerger dagiti maingel ti Moab; mapukaw ti tured dagiti amin nga agnaed idiay Canaan."
Exodus,15,16,"Buteng ken alliaw ti manglengnges kadakuada. Gapu iti kasta unay a pigsam, O Apo , kasda la bato a di makakuti, agingga a makalasat dagiti tattaom nga inispalmo iti pannakatagabuda."
Exodus,15,17,"Ipanmo ida iti bantaymo ket ipasdekmo ida sadiay, iti lugar, Apo , a pinilim a pagnaedan, iti nasantoan a taeng nga impasdekmo."
Exodus,15,18,Agari ti Apo iti agnanayon nga awan inggana.”
Exodus,15,19,"Nagna dagiti Israelita iti baybay iti namaga a daga. Ngem idi timmapog dagiti Egipcio agraman dagiti lugan ken dagiti nagkabalio a soldado, pinagsubli ni Yahweh ti danum a nanglemmes kadakuada."
Exodus,15,20,"Maysa a profeta ni Miriam a kabsat ni Aaron. Innalana ti panderetana, ket simmurot kenkuana dagiti amin a babbai nga agtuktokar kadagiti pandereta ken agsasala."
Exodus,15,21,Kinantaan ida ni Miriam: “Kantaanyo ti Apo gapu iti nadayag a balligina; inlemmesna iti baybay dagiti kabalio agraman dagiti nagsakay.”
Exodus,15,22,Indauloan ni Moises dagiti Israelita iti ipapanawda iti Nalabaga a Baybay tapno mapanda iti let-ang ti Sur. Tallo nga aldawda a nagdaliasat iti let-ang. Awan ti masarakanda a danum.
Exodus,15,23,"Dimtengda iti maysa a disso a managan iti Mara, ngem nakapapait ti danum ket dida mainum. Isut' gapuna a napanaganan dayta a lugar iti Mara."
Exodus,15,24,Nagdayengdeng dagiti tattao ken ni Moises. “Ania ti inumentayo?” sinaludsodda.
Exodus,15,25,"Sipapasnek ni Moises a nagkararag ken ni Yahweh ket impakita ni Yahweh kenkuana ti maysa a sanga. Innala ni Moises ti sanga sana impurruak iti ubbog ket nagbalin a mainum ti danumna. Sadiay ti nangsuotan ni Yahweh kadakuada, ket inikkanna ida iti maysa a linteg ken di agbaliw nga alagaden."
Exodus,15,26,"Kinunana kadakuada, “No ipangagyo a sipupudno ti ibagak, ni Yahweh a Diosyo, ket aramidenyo ti ibilangko a nalinteg, saankayto a dusaen iti uray ania a sakit nga impalak-amko kadagiti Egipcio. Siak ni Yahweh a mamaimbag kadakayo.”"
Exodus,15,27,"Kalpasanna, dimtengda idiay Elim nga yan ti sangapulo ket dua nga ubbog ken pitopulo a puon ti palma. Nagkampoda iti igid ti danum sadiay."
Exodus,16,1,"Manipud Elim, nagrubbuat ti entero a bunggoy dagiti Israelita. Iti maika-15 nga aldaw iti maikadua a bulan kalpasan ti ipapanawda idiay Egipto, dimtengda iti let-ang ti Sin nga adda iti nagbaetan ti Elim ken Sinai."
Exodus,16,2,Nagreklamoda iti maibusor kada Moises ken Aaron idiay let-ang.
Exodus,16,3,"“Pinataynakami la koman ti Apo idi idiay Egipto,” kinunada. “Sadiay, agum-umakam idi a mangan iti karne ken dadduma pay a taraon. Ngem inyegdakami ditoy let-ang tapno patayendakam iti bisin.”"
Exodus,16,4,"Kinuna ni Yahweh ken ni Moises, “Pagtudoekto iti taraon nga agpaay kadakayo amin. Masapul a rummuar dagiti tattao nga agurnong iti umdas a kanenda iti tunggal aldaw. Kastoy ti panangsuotko kadakuada no tungpalenda met laeng dagiti bilinko."
Exodus,16,5,"Iti maikanem nga aldaw, masapul a doblienda ti masansan nga urnongenda iti inaldaw ket isaganada.”"
Exodus,16,6,"Iti kasta, kinuna da Moises ken Aaron kadagiti Israelita, “Ita a rabii, maammoanyo a ti Apo ti nangiruar kadakayo idiay Egipto."
Exodus,16,7,"Inton agsapa no bigat, makitayonto ti dayag ti Apo . Nangngegna ti panagsaoyo iti maibusor kenkuana. Wen, isu ti nagsaoanyo iti dakes ta ipatpatungpalmi laeng dagiti bilinna.”"
Exodus,16,8,"Innayon pay ni Moises, “Iti rabii, mangted ti Apo iti karne a sidayo. Iti bigat, ikkannakayo iti tinapay ingganat' mapnekkayo agsipud ta nangngegna ti nakaro a panagsaoyo iti maibusor kenkuana. No agreklamokayo kadakami, awan sabali a pagreklamoanyo no di ti Apo .”"
Exodus,16,9,"Kinuna ni Moises ken ni Aaron, “Ibagam kadagiti amin a tattao a dumatagda iti Apo ta nangngegna dagiti reklamoda.”"
Exodus,16,10,"Idi madama a kasasao ni Aaron dagiti tattao, timmaliawda iti let-ang ket pagammoan nagparang ti dayag ni Yahweh iti ulep."
Exodus,16,11,"Kinuna ni Yahweh ken ni Moises,"
Exodus,16,12,"“Nangngegko ti reklamo dagiti Israelita. Ibagam kadakuada, nga iti sumipnget, addanto karne a sidada, ket iti agsapa, agum-umadanto a mangan iti tinapay. Iti kasta, maammoandanto a siak ni Yahweh a Diosda.”"
Exodus,16,13,"Iti rabii, dimteng ti adu a pogo ket pinunnoda ti kampo. Iti agsapa, naaplagan iti linnaaw ti aglawlaw iti kampo."
Exodus,16,14,"Idi awanen ti linnaaw, adda dagiti naingpis a banag a kasla nagbalay a danum iti rabaw ti daga."
Exodus,16,15,"Idi makita dagiti Israelita, dida ammo no ania dagitoy ket nagsisinnaludsodda, “Ania dagitoy?” “Daytoy ti taraonyo nga inted ti Apo ,” kinuna ni Moises kadakuada."
Exodus,16,16,“Imbilin ti Apo nga agurnong ti tunggal maysa iti umdas a kanenna. Maysa a kasukat ti agpaay iti tunggal kameng ti familiana.”
Exodus,16,17,Inaramid daytoy dagiti Israelita. Adda dagiti nagala iti adu. Adda met dagiti bassit ti innalana.
Exodus,16,18,"Idi sukatenda, saan a nagsobra dagiti nagurnong iti adu ket saan met a nagkurang dagiti bassit ti innalana. Nagurnong ti tunggal maysa iti apag-isu a masapulna."
Exodus,16,19,"Kinuna ni Moises kadakuada, “Awan ti agidulin iti tinapay nga agpaay iti sumuno nga aldaw.”"
Exodus,16,20,Ngem adda dagiti saan a nangipangag ken ni Moises. Nagibatida iti para bigat ngem inigges ken nabangles ket nakaunget ni Moises kadakuada.
Exodus,16,21,"Tunggal agsapa, agala dagiti tattao iti umdas a kasapulan ti tunggal maysa. Ngem no pumudot ti init, marunaw dagiti saan a naala."
Exodus,16,22,"Iti maikanem nga aldaw, agurnongda iti mamindua ti kaadu ti makan—dua a kasukat ti tunggal tao. Napan amin a pangulo dagiti umili ken ni Moises ket impadamagda daytoy kenkuana."
Exodus,16,23,"Kinuna ni Moises kadakuada, “Kuna ti Apo a nasantoan nga aldaw a panaginana inton bigat. Naidaton daytoy kenkuana. Imbilinna a lutoenyo ti kayatyo a lutoen—yorno wenno ipaburekyo. Idulinyo ti teddayo para iti sumuno a bigat.”"
Exodus,16,24,Inaramidda ti imbilin ni Moises. Saan a nabangles wenno inigges dagiti natda nga indulinda.
Exodus,16,25,"Iti sumuno nga aldaw, kinuna ni Moises, “Kanenyo daytoy ita nga aldaw agsipud ta daytoy ti Aldaw a Panaginana a maipaay iti Apo . Awan ti masarakanyo a makan iti ruar ti kampo."
Exodus,16,26,"Iti las-ud ti innem nga aldaw, agurnongkayo iti makan ngem iti maikapito, awanto ti maalayo.”"
Exodus,16,27,"Iti maikapito nga aldaw, adda latta dagiti mapan nagala iti makan ngem awan nasarakanda."
Exodus,16,28,"Kinuna ngarud ni Yahweh ken ni Moises, “Inton-ano ti panagsardengyo a mangsukir kadagiti bilinko?"
Exodus,16,29,"Laglagipenyo a siak ni Yahweh, inikkankayo iti Aldaw a Panaginana. Isut' gapuna nga iti maikanem nga aldaw, ikkankayo iti kanenyo nga umanay iti dua nga aldaw. Agyan ti tunggal maysa iti balayna iti maikapito nga aldaw. Awan ti rummuar.”"
Exodus,16,30,"Iti kasta, naginana dagiti tattao iti maikapito nga aldaw."
Exodus,16,31,Mana ti impanagan dagiti Israelita iti dayta a taraon. Mayarig iti bassit a bukel a puraw ket kasla kankanen nga adda dirona.
Exodus,16,32,"Kinuna ni Moises, “Imbilin ti Apo a mangidulintayo iti mana tapno makitanto dagiti kaputotantayo no ania ti taraon nga impakanna kadatayo iti let-ang kalpasan nga inruarnatayo idiay Egipto.”"
Exodus,16,33,"Kinuna ni Moises ken ni Aaron, “Mangalaka iti putik. Kargaam iti maysa a kasukat iti mana samo ikabil iti sango ti Apo ket maidulin tapno makitanto dagiti kaputotanyo.”"
Exodus,16,34,"Kas imbilin ni Yahweh ken ni Moises, inkabil ni Aaron ti putik iti sangoanan ti Lakasa ti Tulag tapno maidulin."
Exodus,16,35,Uppat a pulo a tawen a mana ti kinkinnan dagiti Israelita agingga a dimtengda iti daga ti Canaan ket nagnaedda sadiay.
Exodus,16,36,(Omer ti pagsukatanda idi nga apagkasangapulo iti efa a dandani dua a litro ti kaibatoganna.)
Exodus,17,1,Pimmanaw ti amin nga Israelita iti let-ang ti Sin. Nagalis-alisda iti nadumaduma a disso kas bilin ni Yahweh. Nagkampoda idiay Refidim ngem awan ti danum sadiay a mabalin nga inumen dagiti tattao.
Exodus,17,2,"Iti kasta, pinabasolda ni Moises. “Ikkannakam iti inumen,” kinunada. “Apay a pabasolendak?” kinuna ni Moises. “Apay a suotenyo ti Apo ?”"
Exodus,17,3,"Ngem mawaw unay dagiti tattao ket intuloyda ti nagreklamo. Kinunada, “Apay ngamin nga inruarnakami idiay Egipto? Tapno patayennakami iti waw, agraman dagiti annakmi ken dagiti animalmi?”"
Exodus,17,4,"Immawag ni Moises ken ni Yahweh. Kinunana, “Ania ti aramidek kadagitoy a tattao? Kayatdakon a batoen.”"
Exodus,17,5,"Kinuna ni Yahweh ken ni Moises, “Mangikuyogka iti sumagmamano a pangulo ti Israel ket umun-unakayo a magna ngem dagiti tattao. Itugotmo ti sarukod nga imbautmo idi iti Karayan Nile."
Exodus,17,6,Agtakderakto iti imatangyo iti bato iti Bantay Horeb. Ibautmo ti sarukodmo iti bato ket agpussuakto iti danum nga inumen dagiti tattao.” Kasta ti inaramid ni Moises iti imatang dagiti pangulo ti Israel.
Exodus,17,7,"Napanaganan ti disso iti Massa ken Meriba gapu ta nakisuppiat dagiti Israelita ken sinuotda ni Yahweh idi saludsodenda, “Adda met la ti Apo kadatayo wenno awan?”"
Exodus,17,8,Dimteng dagiti Amalekita ket ginubatda dagiti Israelita idiay Refidim.
Exodus,17,9,"Kinuna ni Moises ken ni Josue, “Pumilika kadagiti lallaki a kaduam a mapan manggubat kadagiti Amalekita inton bigat. Agtakderakto iti tapaw ti turod a nakaiggem iti sarukod nga inted ti Dios.”"
Exodus,17,10,"Inaramid ni Josue ti imbilin ni Moises ket napanna ginubat dagiti Amalekita. Simmang-at met da Moises, Aaron ken Hur iti turod."
Exodus,17,11,"No nakangato dagiti takiag ni Moises, mangab-abak dagiti Israelita, ngem no ibabana, dagiti met Amalekita ti mangab-abak."
Exodus,17,12,"Idi maktangan dagiti takiag ni Moises, nangala da Aaron ken Hur iti bato sada inkabil a nagtugawanna idinto a nagsinsinanda nga impangato dagiti imana. Iniggamanda dagiti imana agingga a limnek ti init."
Exodus,17,13,Kastoy ti panangparmek ni Josue kadagiti Amalekita.
Exodus,17,14,"Kalpasanna, kinuna ni Yahweh ken ni Moises, “Isuratmo ti pakasaritaan ti napasamak tapno saan a malipatan. Ibagam ken ni Josue nga ikisapkonto dagiti Amalekita.”"
Exodus,17,15,Nangbangon ni Moises iti altar a pinanagananna iti Yahweh-nissi.
Exodus,17,16,"Kinunana, “Ipangatom ti bandera. Saanto nga agsardeng ni Yahweh a manggubat kadagiti Amalekita!”"
Exodus,18,1,"Nadamag ni Jetro, ti padi ti Midian ken katugangan ni Moises, ti amin nga impaay ti Dios ken ni Moises ken kadagiti Israelita idi inruar ni Yahweh ida idiay Egipto."
Exodus,18,2,"Iti kasta, napan ni Jetro ken ni Moises. Intugotna ti asawa ni Moises, isu ni Sefora a nabati idi,"
Exodus,18,3,"agraman da Gersom ken Eliezer nga annakda ken Moises. (Napanaganan ti maysa iti Gersom gapu ta kinuna idi ni Moises, “Ganggannaetak idi iti sabali a daga.” Napanaganan met ti maysa iti Eliezer"
Exodus,18,4,"gapu ti kinuna ni Moises, “Ti Dios ni amak ti timmultulong kaniak ket inlisinak idi patayennak koma ti ari ti Egipto.”)"
Exodus,18,5,"Dimteng da Jetro, Sefora ken dagiti dua nga annak ni Moises iti bantay ti Dios iti let-ang a nagkampoan ni Moises."
Exodus,18,6,Pinakaammoanna ni Moises iti kaaddada isut' gapuna a
Exodus,18,7,rimmuar ni Moises a nangsabat iti katuganganna. Kinablaawanna sana inagkan. Nagpinnakomustada iti kasasaad ti salun-at ti tunggal maysa sada simrek iti tolda ni Moises.
Exodus,18,8,Imbaga ni Moises ken ni Jetro ti amin nga inaramid ni Yahweh iti ari ken iti amin nga Egipcio tapno ispalenna dagiti Israelita. Imbagana met kenkuana ti rigat a naglasatan dagiti tattao iti dalan ken no kasano ti panangilasat ni Yahweh kadakuada.
Exodus,18,9,Naragsakan ni Jetro a nakangngeg iti amin dagitoy
Exodus,18,10,"ket kinunana, “Madaydayaw ti Apo a nangisalakan kadakayo kadagiti Egipcio ken iti ari! Madaydayaw ti Apo a nangispal kadagiti tattao iti panangtagabu dagiti Egipcio."
Exodus,18,11,"Ita, ammokon a nabilbileg ti Apo ngem dagiti amin a didiosen gapu iti panangispalna kadagiti Israelita iti kinaranggas dagiti Egipcio.”"
Exodus,18,12,Nangidatag ni Jetro iti daton a mapuoran ken sabsabali pay a sakrifisio a maipaay iti Dios. Kimmuyog kenkuana ni Aaron ken dagiti amin a panglakayen ti Israel a napan iti nasagradoan a pannangan a naisagana a pagdaydayaw iti Dios.
Exodus,18,13,"Iti sumuno nga aldaw, makumikom ni Moises iti panangrisutna kadagiti riri dagiti tattao. Nagmalmalem a napan kenkuana dagiti tattao."
Exodus,18,14,"Idi makita ni Jetro a katuganganna ti amin nga asikasoen ni Moises, sinaludsodna, “Ania daytoy ar-aramidem para kadagiti tattao? Apay a bukbukodam ti mangasikaso kadagitoy ket agmalmalem nga umay ditoy dagiti tattao tapno makiumanda kenka?”"
Exodus,18,15,"Kinuna ni Moises, “Masapul nga aramidek daytoy agsipud ta umayda ammoen kaniak ti bilin ti Dios."
Exodus,18,16,"No adda agriri, umayda kaniak, ikeddengko no siasino kadakuada ti husto ket ibagak dagiti bilin ken linteg ti Dios.”"
Exodus,18,17,"“Saan a husto ti ar-aramidem,” imbalakad ni Jetro."
Exodus,18,18,"“Parparigatem laeng ta bagim, kasta met dagiti tattao. Dimo mabukodan daytoy a trabaho."
Exodus,18,19,Denggem ti naimbag nga ibalakadko ket tulongannakanto ti Dios. Masapul a sika ti dumatag iti Dios a kas pannakabagi dagiti tattao ket yumanmo kenkuana dagiti parikutda.
Exodus,18,20,Masapul nga isurom kadakuada dagiti bilin ti Dios ket ilawlawagmo no kasano ti rumbeng a panagbiagda ken no ania ti nasken nga aramidenda.
Exodus,18,21,"Ngem saan la a dayta. Pumilika met kadagiti makabael a lallaki. Dutokam ida a kas pangulo dagiti tattao; adda mangipangulo kadagiti rinibu, kadagiti ginasut, kadagiti saglilimapulo, ken kadagiti sagsasangapulo. Masapul a managbutengda iti Dios, mapagtalkan ken di mapasuksokan."
Exodus,18,22,"Agserbida a kas permanente a hues kadagiti tattao. Mabalin nga idatagda kenka dagiti narikut a kaso, ngem isuda ti makaammo a mangibanag kadagiti babassit a riri. Nalaklakanto ti trabahom ket mapalag-anankanto iti panangtulongda kenka."
Exodus,18,23,"No aramidem daytoy, kas ibilin ti Dios, dikanto marigatan ket agawidto dagiti tattao a naibanag dagiti parikutda.”"
Exodus,18,24,Tinungpal ni Moises ti imbalakad ni Jetro.
Exodus,18,25,"Nangpili kadagiti makabael a lallaki kadagiti amin nga Israelita. Dinutokanna ida a kas pangulo dagiti rinibu, dagiti ginasut, dagiti saglilimapulo, ken dagiti sagsasangapulo."
Exodus,18,26,Nagserbida a kas permanente a hues kadagiti tattao. Ni Moises ti pangidataganda kadagiti narikut a kaso ngem isuda ti mangibanag kadagiti babassit a riri.
Exodus,18,27,"Kalpasanna, nagpakada ni Jetro ken ni Moises ket nagsubli iti ilina."
Exodus,19,1,"Pimmanaw dagiti Israelita iti Refidim ket iti umuna nga aldaw iti maikatlo a bulan kalpasan ti ipapanawda idiay Egipto, dimtengda iti let-ang ti Sinai. Nagkampoda iti arisadsad ti Bantay Sinai, ket"
Exodus,19,2,"Pimmanaw dagiti Israelita iti Refidim ket iti umuna nga aldaw iti maikatlo a bulan kalpasan ti ipapanawda idiay Egipto, dimtengda iti let-ang ti Sinai. Nagkampoda iti arisadsad ti Bantay Sinai, ket"
Exodus,19,3,simmang-at ni Moises iti bantay tapno makiuman iti Dios. Inawagan ni Yahweh ni Moises manipud iti bantay ket imbagana kenkuana ti sawenna kadagiti Israelita a kaputotan ni Jacob:
Exodus,19,4,“Nakitayo ti inaramidko kadagiti Egipcio ken no kasano ti panangawitko kadakayo—kaslaak la agila a nangitayab kadagiti sibong a nangipan kadakayo ditoy.
Exodus,19,5,"Ita, no agtulnogkayo kaniak ket salimetmetanyo ti tulagko, dakayonto dagiti tattaok. Kukuak ti entero a daga, ngem dakayto dagiti napili a tattaok,"
Exodus,19,6,tattao a naikonsagrar nga agpaay laeng kaniak ket agserbikayonto kaniak a kas papadi.”
Exodus,19,7,Simmalog ngarud ni Moises ket inayabanna dagiti amin a panglakayen dagiti tattao. Imbagana kadakuada ti amin nga imbilin ni Yahweh.
Exodus,19,8,Sangsangkamaysa a simmungbat dagiti amin a tattao a tungpalenda ti amin nga imbaga ni Yahweh. Ket impakaammo ni Moises ken ni Yahweh ti insungbat dagiti tattao.
Exodus,19,9,"Kinuna ni Yahweh ken ni Moises, “Umayakto kenka iti napuskol nga ulep tapno mangngeg dagiti tattao a makisasaoak kenka ket mamatida kenkan manipud ita.” Imbaga ni Moises ken ni Yahweh ti insungbat dagiti tattao"
Exodus,19,10,"ket kinuna ni Yahweh kenkuana, “Inka kadagiti tattao ket ibagam a dalusanda dagiti bagida ita ken inton bigat tapno agsaganada nga agdaydayaw. Masapul a labaanda dagiti pagan-anayda"
Exodus,19,11,"ket sisasaganadanton iti maikatlo nga aldaw. Iti dayta nga aldaw, bumabaakto iti Bantay Sinai tapno makitadak dagiti amin a tattao."
Exodus,19,12,"Mangikabilkanto iti beddeng iti aglikmut ti bantay a pagpatinggaan dagiti tattao. Ibagam kadakuada a dida sumang-at wenno umasideg iti bantay. No adda bumaddek iti bantay, masapul a mapapatay:"
Exodus,19,13,"Maubor wenno mapana agingga a matay ket maiparit ti mangsagid kenkuana. Kasta ti aramidenyo iti tao wenno iti animal; masapul a mapapatay. Ngem inton mapuyot ti tangguyob, sumang-atton dagiti tattao iti bantay.”"
Exodus,19,14,"Simmalog ni Moises iti bantay ket pinagsaganana dagiti tattao nga agdaydayaw. Isu a linabaanda dagiti pagan-anayda,"
Exodus,19,15,"ket imbagana kadakuada, “Nakasaganakayton iti maikatlo nga aldaw. Dikay pay la makikaidda iti assawayo.”"
Exodus,19,16,"Iti agsapa iti maikatlo nga aldaw, naggurruod ken nagkimat iti bantay. Nagparang ti napuskol nga ulep. Immaweng ti nakapigpigsa nga uni ti trumpeta. Nagpigerger dagiti amin a tattao iti kampo gapu iti buteng."
Exodus,19,17,Indauloan ida ni Moises a rimmuar iti kampo tapno sabtenda ti Dios. Nagtakderda iti arisadsad ti bantay.
Exodus,19,18,Nakumotan ti Bantay Sinai iti asuk gapu ta bimmaba sadiay ni Yahweh babaen iti apuy. Nagpangato ti asuk a kas iti asuk ti urno ket kasta unay ti panagkintayeg ti bantay.
Exodus,19,19,Pimmigsa a pimmigsa ti uni ti trumpeta. Nagsao ni Moises ket sinungbatan ti Dios babaen iti panangibulosna iti gurruod.
Exodus,19,20,"Bimmaba ni Yahweh iti tapaw ti Bantay Sinai, ket inayabanna ni Moises a sumang-at. Napan ni Moises iti tapaw,"
Exodus,19,21,"ket kinuna ni Yahweh kenkuana, “Sumalogka ket ballaagam dagiti tattao a dida labsan ti beddeng nga umay kumita kaniak. No labsanda, adunto kadakuada ti matay."
Exodus,19,22,"Uray dagiti papadi nga umasideg kaniak, masapul a dalusanda dagiti bagbagida, ta no saan, dusaek ida.”"
Exodus,19,23,"Kinuna ni Moises ken ni Yahweh, “Saan a mabalin a sumang-at dagiti tattao gapu ta imbilinmo kadakami nga ibilangmi a nasagradoan ti bantay ken mangikabilkami iti beddeng iti likmutna.”"
Exodus,19,24,"Ngem kinuna ni Yahweh kenkuana, “Sumalogka ket inka alaen ni Aaron. Ngem saan a labsan dagiti papadi ken dagiti tattao ti beddeng nga umasideg kaniak ta dusaek ida no aramidenda ti kasta.”"
Exodus,19,25,Simmalog ngarud ni Moises ket imbagana kadagiti tattao ti sinao ti Apo .
Exodus,20,1,Nagsao ti Dios ket adtoy dagiti balikasna:
Exodus,20,2,"“Siak ni Yahweh a Diosyo a nangiruar kadakayo idiay Egipto, iti daga a nakatagabuanyo."
Exodus,20,3,“Dika agdaydayaw iti sabali a dios no di laeng siak.
Exodus,20,4,“Dika agaramid iti agpaay kenka a kinitikitan a ladawan wenno aniaman a kapadpada ti parsua iti langit wenno iti daga wenno iti danum nga adda iti uneg ti daga.
Exodus,20,5,"Dika agrukbab wenno agdaydayaw iti uray ania a kinitikitan a ladawan agsipud ta siak, ni Yahweh a Diosmo, ket managimonak. Dusaek dagiti gumura kaniak, agraman dagiti annakda agingga iti maikatlo ken maikapat a kaputotan."
Exodus,20,6,Ngem ipakitak ti panagayatko iti rinibu a kaputotan dagiti agayat kaniak ken mangtungpal kadagiti bilinko.
Exodus,20,7,"“Dimo aramaten ti naganko iti dakes a panggep gapu ta, siak, ni Yahweh a Diosmo, dusaek ti siasinoman a barengbareng ti panangusarna iti naganko."
Exodus,20,8,“Ngilinem ti Aldaw a Panaginana ket ibilangmo a nasantoan.
Exodus,20,9,"Innem nga aldaw ti panagtrabahom,"
Exodus,20,10,ngem aginanaka iti maikapito nga aldaw a maipaay kaniak. Dika agtrabaho iti dayta nga aldaw—sika wenno dagiti annakmo wenno dagiti tagabum wenno dagiti animalmo wenno dagiti ganggannaet nga agnaed iti pagiliam.
Exodus,20,11,"Iti las-ud ti innem nga aldaw, siak, ni Yahweh, inaramidko ti langit, daga, dagiti baybay agraman dagiti amin a linaonda, ngem naginanaak iti maikapito nga aldaw. Isut' gapuna a siak, ni Yahweh, binendisionak ti Aldaw a Panaginana ket intuyangko nga aldaw a nasantoan."
Exodus,20,12,“Dayawem da amam ken inam tapno napaut ti panagbiagmo iti daga nga itedko kenka.
Exodus,20,13,“Dika mamapatay.
Exodus,20,14,“Dika makikamalala.
Exodus,20,15,“Dika agtakaw.
Exodus,20,16,“Dika agsaksi iti ulbod a maibusor iti padam a tao.
Exodus,20,17,"“Dimo aguman ti balay ti sabali a tao. Dimo aguman ti asawana, dagiti tagabuna, dagiti bakana, dagiti asnona wenno ti aniaman a sanikuana.”"
Exodus,20,18,"Idi mangngeg dagiti tattao ti gurruod ken ti tangguyob, idi makitada ti kimat ken ti umas-asuk a bantay, nagpigergerda iti buteng ket immadayoda."
Exodus,20,19,"Kinunada ken ni Moises, “No sika ti makisao kadakami, dumngegkami. Ngem saan koma a ti Dios amangan no mataykami.”"
Exodus,20,20,"“Dikay agbuteng,” kinuna ni Moises. “Immaynakayo la suoten ti Dios tapno kanayon a tungpalenyo ti saona ket dikay agbasol.”"
Exodus,20,21,"Nupay kasta, nagtalinaed dagiti tattao a nakatakder iti adayo ket ni la Moises ti immasideg iti napuskol nga ulep a yan ti Dios."
Exodus,20,22,Imbilin ni Yahweh ken ni Moises nga ibagana daytoy kadagiti Israelita: “Nakitayo ti pannakisaok kadakayo manipud langit.
Exodus,20,23,Dikay agaramid kadagiti didiosenyo a pirak wenno balitok a pagdaydayawanyo a kas iti panagdayawyo kaniak.
Exodus,20,24,Yaramidandak iti altar a daga ket sadiay ti pangpuoranyo kadagiti datonyo para iti kappia ken kadagiti karnero ken baka a sakrifisioyo para iti panagkakadua. Umaykayto bendisionan iti sadinoman a lugar nga itudingko a pagdaydayawanyo kaniak.
Exodus,20,25,"No yaramidandak iti altar a bato, diyo usaren dagiti natikapan a bato agsipud ta no aramatenyo dagiti paetyo, matulawan ti altar nga aramidenyo."
Exodus,20,26,Dikay agaramid iti altar nga adda agdanna ta makita ti kinalamolamoyo no umulikayo.”
Exodus,21,1,“Ipaulogmo dagitoy a linteg kadagiti Israelita:
Exodus,21,2,"No gumatangkayo iti lalaki a tagabu a Hebreo, agserbinto kadakayo iti innem a tawen. Iti maikapito a tawen, mawayawayaanto nga awan bayadanna."
Exodus,21,3,"No awan asawana idi magatang, pumanawto met nga awan asawana. Ngem no adda asawana idi magatang, pumanawto agraman ti asawana."
Exodus,21,4,"No ikkan ti amongna iti asawa ket aganak, kukua ti amongna ti asawana ken ti tunggal anakna. Ti lalaki laeng ti pumanawto."
Exodus,21,5,"Ngem no dina kayat gapu ta ay-ayatenna ti amongna, ti asawa ken dagiti annakna, ket dina kayat ti mawayawayaan,"
Exodus,21,6,"ipanto ngarud ti amongna iti lugar a pagdaydayawan. Sadiay, pagtakderento ti amongna iti ruangan wenno iti baotek ti ruangan ket tebbengannanto. Ket tagabunanto agingga't tungpal biagna."
Exodus,21,7,"“No ilako ti maysa nga ama ti anakna a babai a kas tagabu, saanto a mawayawayaan daytoy a kas iti pannakawayawaya ti tagabu a lalaki."
Exodus,21,8,"No mailako iti agpanggep a mangasawa kenkuana ngem dinto kayat ti lalaki, masapul a sakaen met laeng ti amana. Awan kalintegan ti amongna a mangilako kenkuana kadagiti ganggannaet ta saan a nasayaat ti panangtratarna kenkuana."
Exodus,21,9,"No gumatang ti maysa a tao iti babai a tagabu nga ipaasawana iti anakna, masapul nga ibilangna a kas bukodna nga anak."
Exodus,21,10,"No mangasawa dayta a lalaki iti sabali, masapul nga ituloyna nga ited ti sigud a taraon, kawes ken kalinteganna."
Exodus,21,11,"No dina tungpalen dagitoy a pagrebbengan, masapul a wayawayaanna ti babai ket saanen a masapul nga agbayad ti babai iti pannakawayawayana."
Exodus,21,12,"“Siasinoman a mangkabil iti maysa a tao a pakaigapuan ti ipapatayna, rumbeng met a mapapatay."
Exodus,21,13,"No dina inggagara wenno pinanggep a patayen, mabalinna ti mapan agkamang iti lugar nga itudingkonto ket awanto ti pakaan-annoanna sadiay."
Exodus,21,14,"Ngem no makapungtot ti maysa a tao ket igagarana a patayen ti sabali, masapul a mapapatay uray no agkamang iti altarko."
Exodus,21,15,"“Siasinoman a mangkabil iti ama wenno inana, rumbeng a mapapatay."
Exodus,21,16,"“Siasinoman a mangkidnap iti maysa a tao tapno ilako wenno tagabuenna, rumbeng a mapapatay."
Exodus,21,17,"“Siasinoman a mangilunod iti ama wenno iti inana, rumbeng a mapapatay."
Exodus,21,18,"“No adda agapa ket madunor ti maysa babaen iti bato wenno gemgemna, saan a madusa no saan a matay ti dinangranna. Ngem no maidalit ti nadangran,"
Exodus,21,19,"ket mabalinna ti bumangon ken magna uray no agsarukod, bayadan ti nakadunor dagiti aldaw a napukawna ken taripatoenna agingga nga umimbag."
Exodus,21,20,"“Siasinoman a mangpang-or iti tagabuna, lalaki man wenno babai, rumbeng a madusa no matay a dagus ti pinang-orna."
Exodus,21,21,"Ngem no saan a matay ti tagabu kalpasan ti maysa wenno dua nga aldaw, saan a madusa ti amo ta umdasen a dusana ti pannakapukaw ti tagabuna."
Exodus,21,22,"“No adda agkakabil a lallaki ket masaktanda ti maysa a masikog a pakaigapuan ti pannakaalisna ngem awanen ti sabali a dunorna, mamulta ti nakadunor iti gatad nga ikeddeng ti asawa ti nadangran, kas mayannurot iti inkeddeng ti ukom."
Exodus,21,23,"Ngem no madunor ti babai, madusa ti nangdangran: biag iti biag,"
Exodus,21,24,"mata iti mata, ngipen iti ngipen, ima iti ima, saka iti saka,"
Exodus,21,25,"puor iti puor, sugat iti sugat, dunor iti dunor."
Exodus,21,26,"“No kabilen ti maysa a tao ti tagabuna, lalaki man wenno babai ket nabuldinganna, rebbengna a wayawayaan ti tagabu a kas bayad ti matana."
Exodus,21,27,"Ket no natuppolanna ti tagabu, rebbengna a wayawayaan a kas bayad ti ngipenna."
Exodus,21,28,"“No matay ti siasinoman a sangdoen ti baka, masapul a maubor ti baka agingga a matay ket saan a sidaen ti karnena; nupay kasta, saan a madusa ti akimbaka."
Exodus,21,29,"Ngem no sumasangdo ti baka ken napakdaaran ti akinkukua ngem dina ipupok, ket matay ti tao a sinangdona, maubor ti baka agingga a matay; mapapatay pay ti akinkukua."
Exodus,21,30,"Ngem no mapalubosan nga agmulta ti akimbaka tapno maispal ti biagna, bayadanna ti amin a naikeddeng a pagbayad."
Exodus,21,31,"No ubing a lalaki wenno babai ti mapatay ti baka, daytoy met laeng a linteg ti masurot."
Exodus,21,32,"No tagabu a lalaki wenno babai ti mapatayna, agbayad ti akimbaka iti 30 a bagi ti pirak iti among ti tagabu ket mabato ti baka agingga a matay."
Exodus,21,33,"“No ikkaten ti maysa a tao ti kalub ti abut a pagurnongan iti danum wenno agkali iti sabali sa dina kaluban ket adda baka wenno asno a matnag ditoy,"
Exodus,21,34,masapul a bayadanna ti animal. Itedna ti kuarta iti akinkukua iti abut ket alaenna ti natay nga animal.
Exodus,21,35,"No ti baka ti maysa a tao patayenna ti baka ti sabali, mailako ti sibibiag a baka sada pagguduaan ti naglakoanda. Pagguduaanda met ti natay nga animal."
Exodus,21,36,"Ngem no ugali ti baka ti sumangdo ngem saan nga ipupok ti akimbaka, masapul a sukatanna iti sibibiag a baka, ket kukuana metten ti natay nga animal."
Exodus,22,1,"“No takawen ti maysa a tao ti maysa a baka wenno karnero ken partienna wenno ilakona, lima a baka ti isukatna iti maysa a baka ken uppat met a karnero ti isukatna iti maysa a karnero."
Exodus,22,2,"Masapul a bayadanna ti tinakawna. No awan ti pagbayadna, isu ti mailako. No ti natakaw nga animal, baka man wenno asno wenno karnero, ket masarakan a sibibiag iti ikutna, dua ti isukatna. “No matiliwan ti mannanakaw nga agtaktakaw iti rabii iti maysa a balay ket mapapatay, awan sungsungbatan ti pimmatay. Ngem no mapasamak daytoy iti aldaw, makabasol ti pimmatay."
Exodus,22,3,"Masapul a bayadanna ti tinakawna. No awan ti pagbayadna, isu ti mailako. No ti natakaw nga animal, baka man wenno asno wenno karnero, ket masarakan a sibibiag iti ikutna, dua ti isukatna. “No matiliwan ti mannanakaw nga agtaktakaw iti rabii iti maysa a balay ket mapapatay, awan sungsungbatan ti pimmatay. Ngem no mapasamak daytoy iti aldaw, makabasol ti pimmatay."
Exodus,22,4,"Masapul a bayadanna ti tinakawna. No awan ti pagbayadna, isu ti mailako. No ti natakaw nga animal, baka man wenno asno wenno karnero, ket masarakan a sibibiag iti ikutna, dua ti isukatna. “No matiliwan ti mannanakaw nga agtaktakaw iti rabii iti maysa a balay ket mapapatay, awan sungsungbatan ti pimmatay. Ngem no mapasamak daytoy iti aldaw, makabasol ti pimmatay."
Exodus,22,5,"“No ipaarab ti maysa a tao dagiti animalna ket makabulosda sada mapan araben ti mula ti sabali a tao, masapul nga isukatna dagiti kasayaatan nga apit iti bukodna a talon wenno kaubasan."
Exodus,22,6,"“No agpuor ti maysa a tao iti talonna ket agkayamkam ti apuy a mangsilmut kadagiti ruot iti talon ti sabali ket mapuoran dagiti dumakdakkel a trigo wenno dagiti pempen a dawa, masapul a bayadan ti nagpuor ti amin a nadadael."
Exodus,22,7,"“No italek ti maysa a tao ti kuarta wenno aniaman a sanikuana iti sabali a tao ket matakaw dagitoy iti balay ti nagpaidulinanna, doble ti pagbayad ti matiliwan a nangtakaw."
Exodus,22,8,"No saan a masarakan ti nagtakaw, maidatag ti nagpaidulinanna iti Dios ket isapatana a dina tinakaw dagiti sanikua."
Exodus,22,9,"“Amin a kaso a pakaseknan iti sanikua, baka man wenno asno wenno karnero wenno pagan-anay wenno aniaman a napukaw, maipanda iti imatang ti Dios. Maidatag iti pagdaydayawan dagiti mangibaga a kukuada ti sanikua, ket ti siasinoman a sentensiaan ti Dios, doble ti bayadanna iti pudno nga agtagikua."
Exodus,22,10,"“No umanamong ti maysa a tao nga aywananna ti asno wenno baka wenno karnero wenno uray ania nga animal ti sabali a tao, ket matay ti animal wenno masugatan wenno maitalaw, no awan ti makasaksi iti naaramid, masapul nga"
Exodus,22,11,"agsapata ti nagan ti Apo iti disso a pagdaydayawan a dina tinakaw ti animal. No saan a natakaw ti animal, ibilang ti akinkukua a kas pukawna ket saan a masapul nga agbayad ti nangaywan."
Exodus,22,12,"Ngem no matakaw ti animal, masapul nga agbayad ti agaywan."
Exodus,22,13,"No pinatay dagiti narungsot nga animal, masapul nga ipakita ti agaywan ti narangrangkay nga animal a kas pammaneknek. Saan a nasken a bayadanna ti pinatay dagiti narungsot nga animal."
Exodus,22,14,"“No buloden ti maysa a tao ti animal ti sabali ket masugatan wenno matay a saan a nakita ti akinkukua, masapul a bayadanna ti animal."
Exodus,22,15,"Ngem no mapasamak ti kasta iti imatang ti akinkukua, saan a masapul nga agbayad ti nangbulod. No naabangan ti animal, umdas ti abangna a pagbayadna iti natay nga animal."
Exodus,22,16,"“No sulisogen ti maysa a lalaki ti balasang a birhen a saan a naitulag a mayasawa ket kaiddaenna, masapul nga ikasarna ti babai kalpasan iti pannangtedna iti sab-ong."
Exodus,22,17,"Ngem no madi ti ama ti babai nga ipaasawa ti anakna, masapul nga ited ti lalaki ti naituding a gatad ti sab-ong; yawatna daytoy iti ama ti babai."
Exodus,22,18,“Papatayenyo ti babai a manggagamud.
Exodus,22,19,“Papatayenyo ti siasinoman a makikaidda iti animal.
Exodus,22,20,"“Papatayenyo ti siasinoman nga agidaton iti uray ania a didiosen, ta siak laeng, ni Yahweh, ti pagidatonan."
Exodus,22,21,“Diyo ranggasan wenno idadanes ti ganggannaet. Laglagipenyo a ganggannaetkayo met idi idiay Egipto.
Exodus,22,22,Diyo irurumen ti uray siasinoman a balo wenno ulila.
Exodus,22,23,"No aramidenyo ti kasta, siak, ni Yahweh, ipangagkonto ti asug dagiti agpatulong kaniak."
Exodus,22,24,Sumgedto ti pungtotko ket patayenkayto iti gubat. Mabalonto dagiti assawayo ket maulilanto dagiti annakyo.
Exodus,22,25,"“No umutang kadakayo ti siasinoman a napanglaw a tattaok, diyo tultuladen ti usurero a paanakanna ti ipautangna."
Exodus,22,26,"No alaenyo ti kagay ti siasinoman a kas pangigawidyo iti utangna, masapul nga isubliyo sakbay a lumnek ti init;"
Exodus,22,27,"ta dayta laeng ti pagimengna pangpapudot iti bagina. Anianto pay ti pagturogna? Inton umasug kaniak a patulongan, ipangagkonto agsipud ta manangngaasiak."
Exodus,22,28,“Dikay agsao iti maibusor iti Dios ket diyo ilunod ti siasinoman a panguloyo.
Exodus,22,29,"“Itedyo kaniak a dagus dagiti daton nga agtaud iti apit, iti arak ken iti lanayo no tiempo ti panagited. “Itedyo kaniak ti inauna nga anakyo a lalaki,"
Exodus,22,30,agraman ti inauna a kalakian dagiti baka ken karneroyo; agyan pay laeng ti urbon iti inana iti las-ud ti pito nga aldaw ket maidaton kaniak iti maikawalo nga aldaw.
Exodus,22,31,"“Dakayo dagiti tattaok, isu a dikay agsida iti karne ti animal a pinatay dagiti narungsot nga ayup. Itedyo ketdi dagitoy kadagiti aso."
Exodus,23,1,“Dikay agiwaras iti sao nga awan kinapudnona. Dikay tulongan ti tao a nagbasol babaen iti panagsaksiyo iti ulbod.
Exodus,23,2,Diyo suroten ti kaaduan no agaramidda iti dakes wenno agulbodda tapno dadaelenda ti hustisia.
Exodus,23,3,Ngem diyo ipakita nga ayonanyo ti napanglaw bayat ti pannakaidarumna.
Exodus,23,4,"“No makitayo a nakabulos ti baka wenno asno ti kabusoryo, tiliwenyo ket isubliyo kenkuana."
Exodus,23,5,"No nakusbo ti asnona gapu iti nadagsen nga awitna, diyo baybay-an ngem tulonganyo ketdi a mangpatakder."
Exodus,23,6,"“No maisaklang ti napanglaw, diyo ipaidam ti hustisia kenkuana."
Exodus,23,7,Dikay agpabasol no awan pammaneknekyo. Diyo papatayen ti tao a nalinteg ken awan basolna. Dusaek ti siasinoman nga agaramid iti kasta a kinadakes.
Exodus,23,8,"Dikay umawat iti pasuksok, ta ti pasuksok pagbulsekenna ti tao ket dina makita ti nalinteg ken dadaelenna ti kalintegan dagiti awan basolna."
Exodus,23,9,“Diyo idadanes ti ganggannaet. Ammoyo ti rikna ti maysa a ganggannaet ta ganggannaetkayo met idi idiay Egipto.
Exodus,23,10,“Mulaanyo ti dagayo iti las-ud ti innem a tawen ket urnongenyo ti maapit.
Exodus,23,11,"Ngem iti maikapito a tawen, diyo mulmulaan ket diyo met ap-apiten ti aniaman nga agtubo. Bay-anyo nga agpaay kadagiti napanglaw ti aniaman nga agtubo ket baginto met dagiti atap nga animal ti matda. Kasta met ti aramidenyo kadagiti mulayo nga ubas ken olibo."
Exodus,23,12,"“Innem nga aldaw nga agtrabahokayo, ngem aginanakayo iti maikapito nga aldaw tapno makainana dagiti tagabu ken ganggannaet nga agtartrabaho kadakayo, kasta met dagiti baka ken asnoyo."
Exodus,23,13,“Ipangagyo ti amin nga imbagak kadakayo. Dikay agkararag kadagiti didiosen wenno baliksen la koma dagiti naganda.
Exodus,23,14,“Tallo a fiesta ti rambakanyo iti tinawen kas pammadayaw kaniak.
Exodus,23,15,"Iti bulan ti Abib, ti bulan nga ipapanawyo idi idiay Egipto, rambakanyo ti Fiesta ti Tinapay nga Awan Lebadurana. Kas imbilinko kadakayo, tinapay laeng nga awan lebadurana ti kanenyo iti las-ud ti pito nga aldaw bayat ti fiesta. Dikay umay agdaydayaw kaniak no awan ti idatonyo."
Exodus,23,16,"“Rambakanyo ti Fiesta ti Panagapit babaen iti panangidatonyo ti umuna a maapit kadagiti talonyo. “Rambakanyo ti Fiesta ti Abong-abong iti panaggibus ti tawen, inton burasenyo ti bunga dagiti kaubasan ken minuyonganyo."
Exodus,23,17,"Tunggal tawen, kadagitoy a fiesta, masapul nga umay dagiti amin a lallaki tapno agdaydayawda kaniak nga Apo a Diosyo."
Exodus,23,18,“Diyo pakuyogan iti tinapay nga adda lebadurana ti dara ti animal nga idatonyo kaniak. Diyo met ipabigat ti taba dagiti animal a maidatag kaniak kadagitoy a fiesta.
Exodus,23,19,“Yegyo iti balay ni Yahweh a Diosyo ti bunga ti umuna nga apit ti talonyo tunggal tawen. “Diyo lutoen ti urbon a karnero wenno kalding iti gatas ti inana.”
Exodus,23,20,“Ibaonko ti maysa nga anghel nga umun-una ngem dakayo tapno salaknibannakayo iti panagdaliasatyo ken ipannakayo iti lugar nga insaganak.
Exodus,23,21,Ipangagyo ket tungpalenyo ti amin nga ibagana. Diyo sukiren gapu ta siak ti nangibaon kenkuana ket dinto mapakawan ti siasinoman nga agsukir.
Exodus,23,22,"Ngem no ipangagyo ket aramidenyo ti amin nga ibagak, gubatek dagiti amin a kabusoryo."
Exodus,23,23,"Idalannakayto ti anghelko. Ipannakayo iti daga dagiti Amorreo, Heteo, Perezeo, Cananeo, Heveo ken Jebuseo ket dadaelekto ida."
Exodus,23,24,Dikay agrukbab wenno agdaydayaw kadagiti didiosenda. Diyo tuladen dagiti ar-aramidenda. Dadaelenyo dagiti didiosenda ket rebbaenyo dagiti nasantoan a bato nga adigida.
Exodus,23,25,"No agdaydayawkayo kaniak, ni Yahweh a Diosyo, ikkankayo iti makan ken danum ken ilisikayo kadagiti amin a kita ti sakit."
Exodus,23,26,"Iti dagayo, awanto ti babai a maalisan ket awanto met ti lupes. Ikkankayto iti atiddog a biag."
Exodus,23,27,"“Gapu iti aramidek, agbutengto kaniak dagiti amin a bumusor kadakayo ket kiburekto dagiti kagubatyo. Pagsanudekto amin a kabusoryo ket itarayandakayto."
Exodus,23,28,"Kellaatekto dagiti kabusoryo ket agtataraydanto amin nga agkakaribuso. Paksiatekto dagiti Heveo, Cananeo, ken Heteo inton sumungadkayo."
Exodus,23,29,Saankonto pay laeng a pagtalawen amin ida iti uneg ti maysa a tawen tapno saan a mabaybay-an ti daga ken saan nga umadu unay dagiti atap nga animal a pagpeggadanyo.
Exodus,23,30,In-inutekto a papanawen ida agingga nga umadukayo ket kabaelanyo a tagikuaen ti daga.
Exodus,23,31,Mangruginto ti beddengyo iti Baybay a Nalabaga agingga iti Baybay a Mediterranean ken manipud let-ang agingga iti Karayan Eufrates. Ikkankayto iti pannakabalin a mangparmek kadagiti taga-sadiay ket pagtalawenyonto ida iti isusungadyo.
Exodus,23,32,Dikay makitulag kadakuada wenno kadagiti didiosenda.
Exodus,23,33,"Diyo ipalubos nga agnaed dagitoy a tattao iti pagilianyo. No ipalubosyo nga agnaedda, pagbasolendakayto iti maibusor kaniak. No agdaydayawkayo kadagiti didiosenda, isunto ti pakaigapuan ti pannakadadaelyo.”"
Exodus,24,1,"Kinuna ni Yahweh ken ni Moises, “Sumang-atka ditoy bantay. Itugotmo da Aaron, Nadab, Abiu ken ti pitopulo kadagiti panglakayen ti Israel. Inton adayokayo pay laeng iti ayanko, agkurnokayo iti panagdaydayaw."
Exodus,24,2,Sikanto laeng ti umasideg. Dinto umasideg dagiti kakadduam. Ket saan met a mapalubosan dagiti tattao a sumang-at iti bantay.”
Exodus,24,3,"Napan imbaga ni Moises kadagiti tattao ti amin a bilin ken alagaden nga inted ni Yahweh. Sangsangkamaysada amin a simmungbat, “Aramidenmi ti amin nga imbaga ti Apo .”"
Exodus,24,4,"Insurat ni Moises dagiti amin a bilin ni Yahweh. Iti agsapa iti sumuno nga aldaw, nangbangon iti altar iti arisadsad ti bantay ken nangipatakder iti 12 a baton-lagip a mangibagi kadagiti 12 a tribu ti Israel."
Exodus,24,5,"Kalpasanna, binilinna ti sumagmamano nga agtutubo a lallaki a mangpuor kadagiti animal a kas sagut ken ni Yahweh ken mangidatag iti sumagmamano a toro a baka a kas daton a pakikappia."
Exodus,24,6,Inkabil ni Moises kadagiti palanggana ti kagudua ti dara dagiti napapatay nga animal ket insuyatna iti altar ti nabati.
Exodus,24,7,"Innalana ti libro ti tulag a nakailanadan dagiti bilin ni Yahweh sana binasa iti napigsa. Kinuna dagiti tattao, “Agtulnogkami iti Apo ket tungpalenmi amin nga imbilinna.”"
Exodus,24,8,"Innala ni Moises ti dara nga adda kadagiti palanggana ket winarisanna dagiti tattao. Kinunana, “Daytoy ti dara a mangpatalged iti pannakitulag ti Apo kadakayo idi intedna amin dagitoy a bilin.”"
Exodus,24,9,"Simmang-at da Moises, Aaron, Nadab, Abiu ken ti 70 kadagiti panglakayen ti Israel iti bantay."
Exodus,24,10,Nakitada ti Dios ti Israel. Adda iti babaen ti sakana ti umasping iti pagnaan a nabaldosaan iti safiro ken asul a kas iti tangatang.
Exodus,24,11,"Saan nga inan-ano ti Dios dagitoy a panglakayen iti Israel. Nakitada ti Dios. Kalpasanna, nagpapangan ken nagiinumda."
Exodus,24,12,"Kinuna ni Yahweh ken ni Moises, “Sumang-atka iti bantay ket umayka iti ayanko. Agyanka ditoy ket itedkonto kenka dagiti dua a tapi a bato a nakailanadan dagiti linteg ken bilin nga insuratko nga annuroten dagiti tattao.”"
Exodus,24,13,Nagsagana ni Moises ken ni Josue a katulonganna ket simmang-at ni Moises iti nasantoan a bantay.
Exodus,24,14,"Kinuna ni Moises kadagiti panglakayen, “Urayendakami ditoy agingga nga agsublikami. Mabati da Aaron ken Hur. Isuda ti papanan ti siasinoman nga adda parikutna.”"
Exodus,24,15,Simmang-at ni Moises ket adda ulep a nangkumot iti Bantay Sinai.
Exodus,24,16,"Bimmaba iti rabaw ti bantay ti makapurar a lawag a mangipakdaar iti kaadda ni Yahweh. Iti panagkita dagiti Israelita, ti lawag ket kasla apuy a gumilgil-ayab iti tapaw ti bantay. Innem nga aldaw a kinumotan ti ulep ti bantay. Iti maikapito nga aldaw, manipud iti ulep, inawagan ni Yahweh ni Moises."
Exodus,24,17,"Bimmaba iti rabaw ti bantay ti makapurar a lawag a mangipakdaar iti kaadda ni Yahweh. Iti panagkita dagiti Israelita, ti lawag ket kasla apuy a gumilgil-ayab iti tapaw ti bantay. Innem nga aldaw a kinumotan ti ulep ti bantay. Iti maikapito nga aldaw, manipud iti ulep, inawagan ni Yahweh ni Moises."
Exodus,24,18,Simrek ni Moises iti ulep iti isasang-atna iti bantay. Nagyan idiay iti las-ud ti 40 nga aldaw ken rabii.
Exodus,25,1,"Kinuna ni Yahweh ken ni Moises, “Ibagam kadagiti Israelita a mangipaayda iti sagut kaniak. Awatem ti aniaman a sagut nga ited ti siasinoman."
Exodus,25,2,"Kinuna ni Yahweh ken ni Moises, “Ibagam kadagiti Israelita a mangipaayda iti sagut kaniak. Awatem ti aniaman a sagut nga ited ti siasinoman."
Exodus,25,3,"Dagitoy ti idatonda: balitok, pirak ken bronse;"
Exodus,25,4,"di pay naabel a de lana, a natayengteng nga asul, ube ken nalabaga ti marisda; nafino a linen, lupot a naaramid iti dutdot ti kalding;"
Exodus,25,5,"nakorte a lalat ti kalakian a karnero, nafino a lalat, ken kayo ti akasia."
Exodus,25,6,"Mangidatonda met iti lana para kadagiti pagsilawan, dagiti bangbanglo a mailaok iti lana a pagkonsagrar ken iti naayamuom nga insenso;"
Exodus,25,7,dagiti nangina a bato a karnelia ken dadduma a nangina a bato a pagtampok iti efod ken pektoral ti Kangatoan a Padi.
Exodus,25,8,Masapul a yaramidandak dagiti tattao iti santuario tapno agnaedak kadakuada.
Exodus,25,9,Aramidenyo ti tabernakulo ken ti amin nga alikamenna kas mayannurot iti plano nga ipakitak kenka.
Exodus,25,10,"“Ibagam kadagiti tattao a mangaramidda iti Lakasa nga akasia; 45 a pulgada ti kaatiddog, 27 a pulgada ti kaakaba ken 27 a pulgada ti kangatona."
Exodus,25,11,Kalupkopam iti puro a balitok iti uneg ken ruarna. Paikingam iti balitok iti aglikmut.
Exodus,25,12,Yaramidam iti uppat a pagyusokan a balitok ket ikabilmo ida kadagiti sakana a sagdudua iti agsumbangir.
Exodus,25,13,Mangaramidka kadagiti assiw nga akasia a kalupkopam iti balitok.
Exodus,25,14,Ikabilyo dagiti assiw kadagiti pagyusokan iti agsumbangir ti Lakasa.
Exodus,25,15,Diyo ikkaten dagiti assiw iti pagyusokan.
Exodus,25,16,Ikabilmo iti uneg ti Lakasa dagiti dua a tapi a bato a nakailanadan dagiti bilin nga itedkonto kenka.
Exodus,25,17,“Mangaramidka iti kalubna iti puro a balitok: 45 a pulgada ti kaatiddog ken 27 a pulgada ti kaakabana.
Exodus,25,18,"Mangaramidka iti dua a sinan-kerubim iti napitpit a balitok,"
Exodus,25,19,maysa iti agsumbangir a pungto. Aramidem dagitoy a sangsangkanayon iti kalub.
Exodus,25,20,Agsinnangoda a nakaukrad dagiti payakda iti ngatoenda tapno malinongan ti kalub. Situturong dagiti rupada iti kalub.
Exodus,25,21,Ikabilmo iti uneg ti Lakasa dagiti dua a tapi a bato samonto iparabaw ti kalub a simbolo ti trono ti kaasi.
Exodus,25,22,"Sadiayto ti pangsarakak kadakayo. Iti ngatoen ti kalub ken iti nagbaetan dagiti dua a sinan-kerubim nga adda iti rabaw ti Lakasa, itedkonto kenka ti amin a bilinko nga annuroten dagiti Israelita."
Exodus,25,23,"“Mangaramidka iti lamisaan nga akasia 36 a pulgada ti kaatiddog, 18 a pulgada ti kaakaba ken 27 a pulgada ti kangatona."
Exodus,25,24,Kalupkopam iti puro a balitok ket paikingam iti balitok ti aglikmutna.
Exodus,25,25,Pagdawadawem iti aglikmut iti tallo a pulgada ti kaakabana ket paikingam iti balitok.
Exodus,25,26,Mangaramidka iti uppat a balitok a pagyusokan ket ikapetmo kadagiti uppat a suli nga ayan dagiti sakana.
Exodus,25,27,Ikabilmo dagiti pagkursongan ti assiw iti lamisaan iti asideg ti agdawadaw.
Exodus,25,28,Akasia dagiti aramidem nga assiw a makalupkopan iti balitok.
Exodus,25,29,"Agaramidka kadagiti lunglongan a puro a balitok a pinggan, tasa, pitser, ken malukong a mausar kadagiti daton nga arak."
Exodus,25,30,"Maikabil ti lamisaan iti sango ti Lakasa ti Tulag ket iti rabaw ti lamisaan, masapul nga adda latta ti tinapay a maidaton kaniak."
Exodus,25,31,“Mangaramidka iti kandelero a puro a balitok. Aramidem ti puon ken ungkayna iti napanday a balitok. Sangsangkanayon iti kandelero dagiti arkosna a kimmopa a sabong ken busel.
Exodus,25,32,Innem ti sangana—tallo iti agsumbangir—
Exodus,25,33,ket masapul nga addaan ti tunggal sanga iti tallo a kimmopa a sabong a masukog a kas iti sabong ti almendras.
Exodus,25,34,Yaramidam met ti ungkay ti kandelero iti uppat a kimmopa a sabong a kas kadagiti naikabit kadagiti sanga.
Exodus,25,35,Masapul nga adda busel iti baba ti tunggal maysa kadagiti tallo a paris a sangsanga.
Exodus,25,36,Sangsangkanayon dagiti busel ken dagiti sanga ken ti kandelero; maaramidda iti puro a napanday a balitok.
Exodus,25,37,Mangaramidka iti pito a pagsilawan a maikabil iti kandelero ket isaadmo tapno agpasango ti lawagda.
Exodus,25,38,Mangaramidka kadagiti sipit ken pagarsangan a puro a balitok.
Exodus,25,39,Usarem ti 35 a kilogramo a puro a balitok a pangaramidmo iti kandelero ken amin dagitoy nga arruaten.
Exodus,25,40,Kitaem ta aramidem dagitoy a kas mayannurot iti plano a naipakita kenka idiay bantay.
Exodus,26,1,"“Aramidem ti akin-uneg a paset ti santuario, ti Tolda ti Dios, iti sangapulo a kurtina a naabel iti nalamuyot a linen ken de lana nga asul, ube ken nalabaga. Pabordaam dagitoy kadagiti imahen dagiti kerubim."
Exodus,26,2,Pagpapadaem ti rukod ti tunggal kurtina: 12 a metro ti kaatiddogna ken dua a metro ti kaakaba.
Exodus,26,3,Lima a kurtina ti pagsasaipem iti maysa a naig; kasta met ti aramidem kadagiti dadduma a kurtina.
Exodus,26,4,Yaramidam iti pagyusokan nga asul a lupot iti pingir iti akinruar dagiti dua a bengbeng a napagsasaip.
Exodus,26,5,Ikkam iti 50 a pagyusokan iti umuna a kurtina iti umuna a naig. Kasta met ti aramidem iti maudi a kurtina iti maikadua a naig.
Exodus,26,6,Mangaramidka iti 50 a balitok a kawit a mamagkamang kadagitoy dua a naig tapno sangsangkanayonda.
Exodus,26,7,“Mangaramidka iti linong ti Tolda ti Dios iti sangapulo ket maysa a pedaso a lupot a naabel iti dutdot ti kalding.
Exodus,26,8,Pagpapadaem ti rukodda: 13 a metro ti kaatiddog ken dua a metro ti kaakaba.
Exodus,26,9,Pagsasaipem ti lima a pedaso; kasta met ti aramidem kadagiti innem a pedaso. Kulpiem ti maikanem a pedaso tapno agdawatdaw iti sango ti Tolda ti Dios.
Exodus,26,10,Ikkam iti 50 a pagyusokan ti pingir ti maudi a pedaso iti maysa a naig; kasta met iti sabali a naig.
Exodus,26,11,Mangaramidka iti 50 a bronse a kawit ket yusongmo kadagiti pagyusokan a mamagkamang kadagiti dua a naig tapno mabukel ti maysa nga abbong.
Exodus,26,12,Aguy-oy ti kagudua ti pedaso ti tolda iti likud ti Tolda ti Dios.
Exodus,26,13,Aguy-oy met kadagiti sikigan ti Tolda ti Dios ti kagudua a yarda a surok ti pedaso iti agsumbangir ti kaatiddog ti tolda tapno abbonganna ti tabernakulo.
Exodus,26,14,"Mangaramidka iti dua nga abbong, maysa iti napalabbaga a lalat ti kalakian a karnero ket ti maysa iti nafino a lalat nga agpaay nga akinruar nga abbong."
Exodus,26,15,“Akasia dagiti aramidem a bastidor ti tabernakulo.
Exodus,26,16,Sangapulo ket lima a kadapan ti kaatiddog ken 27 a pulgada ti kaakaba ti tunggal bastidor.
Exodus,26,17,Ikkam iti dua nga agpada a sunta a mamagkamang kadagiti bastidor. Suntaam ti amin a bastidor.
Exodus,26,18,Mangaramidka iti 20 a bastidor a maikabil iti bangirna ti abagatan.
Exodus,26,19,Mangaramidka met iti 40 a pirak a pagbatayan dagiti bastidor; dua a pagbatayan ti tunggal bastidor ket dagitoy ti pagsaadan dagiti suntana.
Exodus,26,20,Duapulo a bastidor ti aramidem para iti bangirna iti amianan.
Exodus,26,21,Mangaramidka pay iti 40 a pirak a pagbatayan; dua a pagbatayan iti tunggal tabla.
Exodus,26,22,"Para iti likudan ti Tolda iti bangirna iti laud, mangaramidka iti innem a bastidor"
Exodus,26,23,ken dua a bastidor a maikabil kadagiti nagsulian.
Exodus,26,24,"Agkakamang dagiti pasuli a bastidor iti umuna a pagyusokan, manipud iti baba agingga iti tuktok. Kastoy ti pannakaaramid dagiti dua a bastidor iti dua a suli."
Exodus,26,25,"Iti kasta, addanto walo a bastidor, agraman dagiti 16 a pirak a pagbatayanda, dua ti pagbatayan ti tunggal bastidor."
Exodus,26,26,"“Mangaramidka iti 15 a balunet a kayo nga akasia, lima para kadagiti bastidor iti maysa a bangir ti Tolda,"
Exodus,26,27,"lima para kadagiti bastidor iti sabali a bangir, ken lima para kadagiti bastidor iti bangirna iti laud, iti likudan."
Exodus,26,28,Masapul nga aglayon ti nagtengnga a balunet a naikapet iti nagtengngaan dagiti bastidor manipud iti maysa a pungto ti Tolda agingga iti sabali a pungto.
Exodus,26,29,Kalupkopam dagiti bastidor iti balitok ket kaptam iti balitok nga argolia a mangtengngel kadagiti balunet a nakalupkopan met iti balitok.
Exodus,26,30,Bangonem ti Tolda ti Dios a kas mayannurot iti plano a naipakita kenka iti bantay.
Exodus,26,31,"“Mangaramidka iti kurtina iti nafino a linen a naabel iti delana nga asul, ube ken nalabaga. Bordaam kadagiti imahen dagiti kerubim."
Exodus,26,32,Ibitinmo ti kurtina kadagiti uppat a poste a kayo nga akasia a nakalupkopan iti balitok; adda kawitda ken naisaad kadagiti uppat a pirak a pagbatayan.
Exodus,26,33,Ibitinmo ti kurtina kadagiti naintar a kawit nga adda iti baba ti Tolda ket ikabilmo ti Lakasa ti Tulag a nakaidulinan dagiti tapi a bato iti likudan ti kurtina. Adda ti kurtina iti nagbaetan ti Nasantoan a Disso ken ti Kasasantoan a Disso.
Exodus,26,34,Ikabilmo ti kalub iti rabaw ti Lakasa ti Tulag.
Exodus,26,35,"Iti Nasantoan a Disso, yapiringmo ti lamisaan iti Tolda iti bangirna iti amianan ken ti kandelero iti bangirna iti abagatan."
Exodus,26,36,"“Yaramidam met ti ruangan ti Tolda iti kurtina a gapuanan ti agborborda ken naaramid iti nafino a linen a naabel iti delana nga asul, ube ken nalabaga."
Exodus,26,37,"Yaramidam ti kurtina iti lima a poste nga akasia a makalupkopan iti balitok, ken makaptan kadagiti balitok a kawit. Mangaramidka iti lima a bronse a pagbatayan dagitoy a poste."
Exodus,27,1,"“Mangaramidka iti altar a kayo nga akasia. Kuadrado ti altar: 7 1/2 a kadapan ti kaatiddogna, 7 1/2 a kadapan ti kaakaba, ken 4 1/2 a kadapan ti kangatona."
Exodus,27,2,Ikkam kadagiti sinan-sara nga agdawadaw kadagiti uppat a sulina ket sangsangkanayonda iti altar a makalupkopan met iti bronse.
Exodus,27,3,"Mangaramidka kadagiti bronse nga alikamen ti altar: dagiti palanggana a pagikkan kadagiti dapu ti napuoran a taba, dagiti pala, malukong, pagadaw ken pagikkan iti beggang."
Exodus,27,4,Agaramidka met iti bronse a barandilias ket kabitam ti tunggal sulina iti argolia a pagbaklayan.
Exodus,27,5,Ikapetmo ti barandilias iti sirok ti agdawadaw a paset ti altar tapno danonenna ti gudua ti kangato ti altar.
Exodus,27,6,Mangaramidka kadagiti assiw nga akasia a makalupkopan iti bronse.
Exodus,27,7,"No awitenyo ti altar, yusokyo dagiti assiw kadagiti argolia iti tunggal sulina."
Exodus,27,8,"Tabla ti aramidem nga altar ket awan nagyan iti unegna, kas mayannurot iti plano nga impakitak kenka iti bantay."
Exodus,27,9,"“Kas bakud ti Tolda ti Dios, agaramidka kadagiti kurtina iti nafino a linen. Iti bangirna iti abagatan, 50 a yarda ti kaatiddog dagiti kurtina,"
Exodus,27,10,a maibitin kadagiti duapulo a bronse a poste a maipatakder kadagiti duapulo a bronse a pagbatayan. Pirak dagiti kawit dagiti poste ken dagiti pasikkilda.
Exodus,27,11,Kasta met ti aramidem iti bangirna iti amianan ti bakud.
Exodus,27,12,"Iti bangirna iti laud, 25 a yarda ti kaatiddog dagiti kurtina nga addaan sangapulo a poste ken sangapulo a pagbatayan."
Exodus,27,13,"Iti bangirna iti daya, nga ayan ti ruangan, 25 a yarda ti kalawa ti mabakudan."
Exodus,27,14,"Iti agsumbangir ti pagserkan, 7 1/2 a yarda ti kaatiddog dagiti kurtina ken addaan iti tallo a poste ken tallo a pagbatayan."
Exodus,27,15,"Iti agsumbangir ti pagserkan, 7 1/2 a yarda ti kaatiddog dagiti kurtina ken addaan iti tallo a poste ken tallo a pagbatayan."
Exodus,27,16,"Iti mismo a ruangan, adda kurtina a 10 a yarda ti kaatiddog. Nabordaan daytoy ken naaramid iti nafino a linen ken naabel iti de lana nga asul, ube ken nalabaga. Maibitinto iti uppat a poste a maisaad iti uppat a pagbatayan."
Exodus,27,17,Agkakamang dagiti amin a poste iti aglikmut ti paraangan babaen iti pasikkil a pirak. Pirak met dagiti kawitda ngem bronse dagiti pagbatayanda.
Exodus,27,18,"Lima pulo a yarda ti kaatiddog ti paraangan, 25 a yarda ti kalawana, 2 1/2 a yarda ti kangatona. Nafino a linen ti aramidem a kurtina ket bronse dagiti pagbatayan."
Exodus,27,19,Pasig a bronse dagiti alikamen ti Tolda agraman dagiti pasok ti Tolda ken ti bengbeng.
Exodus,27,20,“Ibilinmo kadagiti Israelita a mangyegda kenka kadagiti kasayaatan a puro a lana ti olibo para iti pagsilawan tapno rinabii a sigagangat.
Exodus,27,21,"Ikabil ni Aaron ken dagiti annakna daytoy a pagsilawan iti Tolda ti Dios, iti ruar ti kurtina nga adda iti sango ti Lakasa ti Tulag. Sadiay, iti imatang ni Yahweh, agpatpatnag a sigagangat. Aramiden dagiti Israelita ken dagiti kaputotanda daytoy iti agnanayon."
Exodus,28,1,"“Ayabam ni Aaron a kabsatmo agraman da Nadab, Abiu, Eleazar ken Itamar nga annakna. Ilasinmo ida kadagiti Israelita tapno agserbida kaniak a kas papadi."
Exodus,28,2,Yaramidam ni Aaron kadagiti kawes ti padi tapno nadayag ken natan-ok iti imatang dagiti tattao.
Exodus,28,3,Bilinem dagiti amin a dumadait nga inikkak iti laing nga agdait nga aramidenda dagiti kawes ni Aaron a maidaton nga agserbi kaniak a kas padi.
Exodus,28,4,"Dagitoy ti daitenda: pektoral, efod, kagay, nabordaan a tunika, mitra ken barikes. Yaramidanda ni Aaron ken dagiti annakna kadagiti nasagradoan a kawes tapno makapagserbida kaniak a kas padi."
Exodus,28,5,"Balitok, asul, ube ken nalabaga a de lana, ken nafino a linen ti usaren dagiti sastre."
Exodus,28,6,"“Balitok, asul, ube ken nalabaga, ken nafino a linen a nabordaan ti aramidenda nga efod."
Exodus,28,7,Paikkam iti dua a terante a pakaikaptanna ken agsilpo ti pungtoda.
Exodus,28,8,Maysa a barikes a napintas ti pannakaabelna a naaramid iti isu met la a material ti maikapet iti efod tapno sangsangkamaysada a piesa.
Exodus,28,9,"Mangalaka iti dua a bato a karnelia ket ikitikitmo kadagitoy ti nagan dagiti annak ni Jacob,"
Exodus,28,10,segun ti panagsasarunoda a nayanak. Saggi-innem a nagan ti maikitikit iti tunggal bato.
Exodus,28,11,Ipaaramidmo daytoy iti nalaing a platero; maimontar dagiti bato iti balitok.
Exodus,28,12,"Ikabilmo dagitoy bato kadagiti terante ti efod a pakakitaan kadagiti tribu ti Israel. Iti kastoy, awiten ni Aaron dagiti naganda iti abagana tapno, siak, ni Yahweh, kanayon a malagipko dagiti tattaok."
Exodus,28,13,Mangaramidka met iti dua a pagmontaran a balitok
Exodus,28,14,ken dua a kawar iti puro a balitok. Taliam daytoy a kawar a kas kordon ket igalutmo kadagiti pagmontaran.
Exodus,28,15,"“Mangaramidka iti pektoral nga usaren ti Kangatoan a Padi tapno maammoan ti pagayatan ti Dios. Kas iti efod, masapul a maaramid met iti asul, ube ken nalabaga a de lana, ken nafino ti pannakaabelna a linen."
Exodus,28,16,"Kuadrado, 9 a pulgada ti kaatiddog ken 9 a pulgada ti kaakabana ken makupin iti nagtenggaanna."
Exodus,28,17,"Imontarmo iti daytoy ti uppat nga intar a napateg a bato. Iti umuna a batog, imontarmo ti rubi, topasio ken garnet;"
Exodus,28,18,"iti maikadua, esmeralda, safiro ken diamante;"
Exodus,28,19,"iti maikatlo, hasinto, agate ken amatista,"
Exodus,28,20,"ken iti maikapat, berilio, karnelia ken jaspe. Maimontar dagitoy iti balitok."
Exodus,28,21,Iti tunggal bato maikitikit ti nagan dagiti annak ni Jacob a mangibagi kadagiti sangapulo ket dua a tribu ti Israel.
Exodus,28,22,Mangaramidka iti kawar a puro a balitok. Taliem a kas kordon ket ikabitmo iti pektoral.
Exodus,28,23,"Mangaramidka met iti dua nga argolia a balitok ket ikapetmo kadagiti akingngato a suli ti pektoral,"
Exodus,28,24,ket igalutmo dagiti kordon a balitok kadagiti dua nga argolia.
Exodus,28,25,"Igalutmo met dagiti dua a murdong ti kordon a balitok kadagiti dua a pagmontaran. Iti kasta, maikamangda iti sango iti terante ti efod."
Exodus,28,26,"Mangaramidka met iti dua nga argolia a balitok a maikapet kadagiti akimbaba a suli ti pektoral, iti akin-uneg a pingir iti asideg ti efod."
Exodus,28,27,"Mangaramidka pay iti dua nga argolia a balitok a maikapet iti akimbaba a paset iti sango dagiti dua a terante ti efod, iti asideg ti nagtupian ken ngatoen ti napintas ti pannakaabelna a barikes."
Exodus,28,28,"Galutam dagiti argolia ti pektoral ken dagiti argolia ti efod iti asul a kordon, tapno agsaad ti pektoral iti ngatoen ti barikes ket saan nga agsina."
Exodus,28,29,"“No sumrek ni Aaron iti Nasantoan a Disso, aramatenna ti pektoral a nakaikitikitan dagiti nagan dagiti tribu ti Israel tapno, siak, ni Yahweh, kanayon a malagipko dagiti tattaok."
Exodus,28,30,"Ikapetmo iti pektoral ti Urim ken Tummim tapno awiten ida ni Aaron no dumatag iti nasantoan nga imatangko. Tunggal sumrek iti Nasantoan a Disso, masapul nga aramatenna daytoy a pektoral tapno maammoanna ti kayatko kadagiti Israelita."
Exodus,28,31,“Asul a de lana ti aramidem a kagay a rutap ti efod.
Exodus,28,32,Putolam tapno pakayusokan ti ulo. Palikmutam ti putol iti inabel nga arubite tapno saan a nalaka a mapisang.
Exodus,28,33,"Iti met aglikmut ti gayadan ti kagay, bitinam kadagiti sinan-bunga ti granada a de lana nga asul, ube ken nalabaga, ken baetbaetam iti kampanilia a balitok."
Exodus,28,34,"Iti met aglikmut ti gayadan ti kagay, bitinam kadagiti sinan-bunga ti granada a de lana nga asul, ube ken nalabaga, ken baetbaetam iti kampanilia a balitok."
Exodus,28,35,"Usaren ni Aaron daytoy a kagay iti panagserbina a kas padi. No sumrek iti Nasantoan a Disso tapno dumatag kaniak wenno rummuar sadiay, mangngeg ti uni dagiti kampanilia. Iti kasta, saan a mapapatay ni Aaron."
Exodus,28,36,“Mangaramidka iti arkos a puro a balitok a nakaikitikitan iti daytoy: ‘Naidaton ken ni Yahweh.’
Exodus,28,37,Singdanam daytoy iti asul ket ikapetmo iti parupa ti mitra.
Exodus,28,38,"Ikabil ni Aaron daytoy iti mugingna, tapno siak, ni Yahweh, awatek dagiti amin nga idaton kaniak dagiti Israelita uray agbiddut dagiti tattao iti aniaman nga idatagda."
Exodus,28,39,“Mangabelka iti tunika a nafino a linen nga agpaay ken ni Aaron. Nafino a linen ti aramidem a mitra ken barikes a nabordaan.
Exodus,28,40,"“Aramidem dagiti tunika, barikes ken kallugong dagiti annak ni Aaron tapno nadayag ken natan-okda iti imatang dagiti tattao."
Exodus,28,41,"Ikawesmo dagitoy ken ni kabsatmo nga Aaron ken kadagiti annakna. Kalpasanna, ordenam ida babaen iti pananglanam iti uloda tapno agserbida kaniak a kas papadi."
Exodus,28,42,Yaramidam ida iti sapin a linen a dumanon iti luppo tapno saanda a lamolamo.
Exodus,28,43,Masapul a kanayon nga usaren ni Aaron dagitoy ken dagiti annakna no sumrekda iti Toldak wenno umasidegda iti altar nga agserbi a kas padi iti Nasantoan a Disso tapno dida agbasol ket mapapatayda. Agnanayon daytoy nga alagaden ni Aaron ken dagiti kaputotanna.
Exodus,29,1,“Kastoy ti panangordenmo ken ni Aaron ken kadagiti annakna nga agserbi kaniak a kas papadi. Mangalaka iti bumaro a baka ken dua a kalakian a karnero nga awan depektona.
Exodus,29,2,"Mangalaka met ti kasayaatan nga arina ti trigo nga awan lebadurana ket agaramidka kadagiti tinapay nga adda lanana ken awan lanana, agraman kadagiti naiingpis a bibingka a mapulagidan iti lana."
Exodus,29,3,Ibasketmo dagitoy ket idatonmo agraman ti baka ken dagiti dua a karnero.
Exodus,29,4,“Ipanmo ni Aaron ken dagiti annakna iti ruangan ti Tolda ti Dios ket digosem ida kas alagaden ti linteg.
Exodus,29,5,"Kalpasanna, ikawesmo ken ni Aaron dagiti arwaten ti padi—ti tunika, ti efod, ti kagay a mairutap iti efod, ti pektoral agraman ti barikes."
Exodus,29,6,Ikabilmo ti turban iti ulona ket igalutmo ti nasagradoan nga arkos a nakaikitikitan ti ‘Naidaton iti Apo .’
Exodus,29,7,Alaem ti lana a pagkonsagrar ket patedtedam ti ulo ni Aaron tapno makonsagrar.
Exodus,29,8,“Yegmo dagiti annakna ket kawesam ida iti tunika.
Exodus,29,9,Ikabilmo dagiti barikesda ken dagiti kallugongda. Kastoy ti panangordenmo ken ni Aaron ken dagiti annakna. Agserbidanto kaniak ken dagiti kaputotanda a kas papadi iti agnanayon.
Exodus,29,10,“Ipanmo ti baka iti sangoanan ti Tolda ti Dios ket ibagam ken ni Aaron ken kadagiti annakna nga ipatayda dagiti imada iti ulona.
Exodus,29,11,Partiem ti baka iti nasantoan nga imatangko iti pagserkan ti Tolda.
Exodus,29,12,"Mangalaka iti darana, ket isawsawmo ta tammudom samo ipulagid kadagiti sinan-sara ti altar. Kalpasanna, ibuyatmo ti natda a dara iti puon ti altar."
Exodus,29,13,"Alaem ti amin a taba a nangbungon kadagiti lalaem, ti taba iti dalem ken dagiti dua a bekkel agraman tabada. Puoram dagitoy iti rabaw ti altar a daton kaniak."
Exodus,29,14,"Ngem puoram ti lasag, kudil ken dagiti lalaem ti baka iti ruar ti kampo. Daytoy ti daton a mangikkat kadagiti basol dagiti papadi."
Exodus,29,15,“Alaem ti maysa kadagiti kalakian a karnero ket ibagam ken ni Aaron ken kadagiti annakna nga ipatayda dagiti imada iti ulona.
Exodus,29,16,Partiem ket ibuyatmo ti darana kadagiti sikigan ti altar.
Exodus,29,17,Rangrangkayem ti karnero. Buggoam dagiti lalaemna ken dagiti sakana ket iparabawmo dagitoy kadagiti narangrangkay a paset agraman ulona.
Exodus,29,18,Puoram ti sibubukel a karnero iti rabaw ti altar a kas daton a makan. Maragsakanak iti nabanglo nga ayamuom daytoy a daton.
Exodus,29,19,“Alaem ti maysa pay a karnero—ti karnero a maaramat iti pannakaidaton. Ibagam ken ni Aaron ken kadagiti annakna nga ipatayda dagiti imada iti ulona.
Exodus,29,20,Patayem ket mangalaka iti darana samo ipulagid kadagiti kannawan a piditpiditda ken kadagiti kannawan a tangan ti ima ken sakada. Ibuyatmo ti natda a dara iti sikigan ti altar.
Exodus,29,21,"Mangalaka iti dara nga adda iti rabaw ti altar ken lana a pagkonsagrar ket iwarsim ken ni Aaron ken iti kawesna kasta met kadagiti annakna ken kadagiti kawesda. Kastoy ti pannakaikonsagrar ni Aaron, dagiti annakna ken dagiti kawesda."
Exodus,29,22,"“Ikkatem ti taba ti karnero, ti nataba nga ipusna, ti taba a nangbalkot kadagiti lalaem, ti taba iti dalem, dagiti dua a bekkel agraman dagiti tabada ken ti akinkannawan a luppo."
Exodus,29,23,"Manipud iti basket a yan dagiti tinapay a naidaton kaniak, mangalaka iti maysa a tinapay nga adda lanana, maysa a tinapay nga awan lanana ken maysa a bibingka."
Exodus,29,24,Ipaiggemmo dagitoy ken ni Aaron ken kadagiti annakna ket idatonda kaniak a kas naisangsangayan a sagut.
Exodus,29,25,"Kalpasanna, alaem dagitoy kadakuada samo puoran iti altar, iti rabaw ti daton a mapuoran a kas daton a makan a maidatag kaniak. Maragsakanak iti ayamuom daytoy a daton."
Exodus,29,26,“Alaem ti barukong daytoy a karnero ket idatonmo kaniak a kas naisangsangayan a sagut. Kukuam daytoy a paset ti animal.
Exodus,29,27,"No maordenan ti maysa a padi idatonda kaniak ti barukong ken ti luppo ti karnero a mausar iti seremonia ti pannakaorden, maidatonda kaniak a kas naisangsangayan a sagut daytoy ket mailasinda para kadagiti papadi."
Exodus,29,28,"Agnanayon a bilinko a no mangidatag dagiti tattaok iti datonda a pakikappia, kukua dagiti papadi dagiti barukong ken luppo ti animal. Daytoy ti sagut dagiti tattao kaniak, ni Yahweh."
Exodus,29,29,"“Inton matay ni Aaron, maited dagiti pagan-anayna a kas padi kadagiti annakna tapno usarenda iti pannakaordenda a kas papadi."
Exodus,29,30,Pito nga aldaw nga usaren ti anak ni Aaron a sumukat kenkuana a padi dagiti kawes no sumrek iti Tolda ti Dios tapno agserbi iti Nasantoan a Disso.
Exodus,29,31,“Alaem ti karnero a nausar iti pannakaorden ni Aaron ken dagiti annakna ket angrem iti nasagradoan a lugar.
Exodus,29,32,Iti ruangan ti Tolda ti Dios ti pangananda iti karne ken iti tinapay nga adda iti basket.
Exodus,29,33,Masapul a kanenda dagiti naaramat iti seremonia ti pannakapakawan bayat ti pannakaordenda. Dagiti laeng papadi ti mangan iti daytoy agsipud ta nasantoan.
Exodus,29,34,"No adda matda a karne wenno tinapay agingga iti bigat, masapul a mapuoran. Saan a kanen agsipud ta nasantoan."
Exodus,29,35,“Pito nga aldaw nga annongem ti pannakaorden ni Aaron ken dagiti annakna iti wagas nga imbilinko kenka.
Exodus,29,36,"Inaldaw a masapul a mangidatonka iti toro a baka a kas sakrifisio tapno mapakawan ti basol. Daytoy ti mangdalus iti altar iti imatang ti linteg. Kalpasanna, lanaam ti altar tapno agbalin a nasantoan."
Exodus,29,37,"Inaldaw nga aramidem daytoy iti las-ud ti pito nga aldaw. Iti kasta, naan-anayton a nasantoan ti altar, ket siasinoman wenno aniaman a mangsagid iti altar, madangranto babaen iti pannakabalin ti kinasantona."
Exodus,29,38,“Dagitoyto ti inaldaw nga idatagmo iti altar iti agnanayon: dua nga urbon ti karnero a maysa ti tawenda.
Exodus,29,39,Idatonmo ti maysa iti agsapa ket ti sabali iti sumipnget.
Exodus,29,40,"Pakuyogam ti umuna a daton iti maysa a kilogramo a nafino nga arina ti trigo a nalaokan iti sangalitro a puro a lana ti olibo, agraman maysa a litro nga arak a kas daton nga inumen."
Exodus,29,41,"Pakuyogam met ti maikadua a daton iti isu met laeng ti kaadu ti arina, lana ti olibo ken arak a kas iti maidatag iti bigat. Daytoy ti daton a makan a maidatag kaniak, ni Yahweh, ket maragsakanak iti ayamuomna."
Exodus,29,42,"Iti amin a tiempo iti masakbayan, maidatag daytoy daton a mapuoran iti imatangko iti ruangan ti Tolda ti Dios. Sadiay ti pangsarakak kadagiti tattaok ken pakiumanak kenka."
Exodus,29,43,Sadiay ti pangsarakak kadagiti Israelita ket agbalinto a sagrado dayta a lugar gapu iti kaaddak.
Exodus,29,44,"Pagbalinekto a sagrado ti Tolda ti Dios agraman ti altar, ket ikonsagrarko ni Aaron ken dagiti annakna tapno agserbida kaniak a kas papadi."
Exodus,29,45,Agtaengakto iti sidong dagiti Israelita ket siakto ti Diosda.
Exodus,29,46,Maammoandanto a siak ni Yahweh a Diosda a nangiruar kadakuada idiay Egipto tapno agnaedak iti sidongda. Siak ni Yahweh a Diosda.
Exodus,30,1,“Mangaramidka iti altar nga akasia a pagpuoran iti insenso.
Exodus,30,2,Kuadrado ti altar ket 18 a pulgada ti kaatiddog ken kaakabana ken 36 a pulgada ti kangatona. Ikkam iti sinan-sara iti tunggal sulina ket sangkanayonda iti altar.
Exodus,30,3,"Kalupkopam iti puro a balitok ti rabawna, dagiti uppat a sikiganna ken dagiti sinan-sara. Paikingam ti aglikmut iti balitok."
Exodus,30,4,Yaramidam iti dua a balitok nga argolia ket ikapetmo iti baba dagiti agsumbangir nga ikingna a pakayusokan dagiti assiw a pangawit iti altar.
Exodus,30,5,Aramidem dagitoy nga assiw iti kayo nga akasia ket kalupkopam ida iti balitok.
Exodus,30,6,Ikabilmo daytoy nga altar iti ruar ti kurtina iti sango ti Lakasa ti Tulag. Daytoy ti lugar a pangsarungkarak kadakayo.
Exodus,30,7,"Tunggal bigat a mapan estimaren ni Aaron dagiti pagsilawan, masapul nga agpuor iti nabanglo nga insenso iti rabawna."
Exodus,30,8,Kasta manen ti aramidenna iti sumipnget no gangtanna dagiti pagsilawan. Agtultuloyto nga agnanayon ti pannakapuor ti insenso.
Exodus,30,9,"Diyo idaton iti rabaw ti altar ti maiparit nga insenso, ti daton nga animal a mapuoran wenno ti daton a makan ket diyo ibukbok iti rabawna ti daton nga inumen."
Exodus,30,10,"Maminsan iti tunggal tawen nga aramiden ni Aaron ti seremonia ti pannakadalus ti altar: kadagiti sinan-sara ipulagidna ti dara ti animal a maidaton gapu iti basol. Masapul a maaramid daytoy iti tinawen iti amin a tiempo. Masapul a naan-anay a sagrado daytoy nga altar a naidaton kaniak, ni Yahweh.”"
Exodus,30,11,"Kinuna ni Yahweh ken ni Moises,"
Exodus,30,12,"“Inton alaem ti bilang dagiti tattao ti Israel, masapul a mangited kaniak ti tunggal tao iti kuarta a gatad ti biagna tapno awan dakes a mapasamak kenkuana bayat ti pannakaala ti sensus."
Exodus,30,13,"Amin a mairaman iti sensus ket masapul a bayadanna ti naituding a gatad, kas mayannurot iti naituyang a pagtimbangan. Agbayad ti tunggal maysa nga agpaay a daton ken ni Yahweh."
Exodus,30,14,"Tunggal maysa a mailista nga agtawen iti duapulo wenno nasursurok pay, masapul a bayadanna kaniak daytoy a gatad."
Exodus,30,15,Nabaknang man wenno napanglaw—agpada ti itedda a gatad a kas pangsubbot iti biagda.
Exodus,30,16,"Kolektaem daytoy a kuarta kadagiti Israelita, ket isu ti magasto kadagiti kasapulan iti Tolda. Daytoy ti buis a pagbayadda iti biagda, ket laglagipek a salakniban ida.”"
Exodus,30,17,"Kinuna ni Yahweh ken ni Moises,"
Exodus,30,18,“Mangaramidka iti bronse a palanggana nga adda bronse a batayna. Ikabilmo iti nagbaetan ti Tolda ti Dios ken ti altar ket kargaam iti danum.
Exodus,30,19,Daytoy ti usaren ni Aaron ken dagiti annakna a pangbuggo kadagiti ima ken sakada
Exodus,30,20,"sakbay a sumrekda iti Tolda ti Dios wenno umasidegda iti altar a mangidatag iti daton a makan. Iti kasta, saanda a mapapatay."
Exodus,30,21,"Masapul a buggoanda dagiti ima ken sakada tapno saanda a matay. Annurotenda daytoy nga alagaden iti agnanayon, isuda ken dagiti kaputotanda.”"
Exodus,30,22,"Kinuna ni Yahweh ken ni Moises,"
Exodus,30,23,"“Mangalaka iti kasayaatan a bangbanglo: Innem a kilogramo a tubbog ti mirra, sagtatallo a kilogramo a nabanglo a sinamon ken nabanglo a kanela,"
Exodus,30,24,ken innem a kilogramo a kasia (matimbang amin dagitoy segun ti naituyang a pagtimbangan). Laokam iti uppat a litro a lana ti olibo.
Exodus,30,25,"Mangaramidka iti nasagradoan a lana a pagkonsagrar, ket templaem a kas iti bangbanglo."
Exodus,30,26,"Aramatem daytoy a pangkonsagrar iti Tolda ti Dios, iti Lakasa ti Tulag,"
Exodus,30,27,"iti lamisaan ken amin nga alikamenna, iti kandelero ken amin nga alikamenna, iti altar a pagpuoran iti insenso,"
Exodus,30,28,iti altar a pakapuoran dagiti daton ken amin nga alikamenna ken iti pagbuggoan agraman ti pagbatayanna.
Exodus,30,29,"Kastoy ti panangikonsagrarmo kadagitoy nga alikamen tapno agbalinda a naan-anay a nasagradoan ket ti siasinoman wenno aniaman a mangsagid kadagitoy, madangranto babaen iti kinasantona."
Exodus,30,30,"“Kalpasanna, ikonsagrarmo ni Aaron ken dagiti annakna ket ordenam ida a papadi nga agserbi kaniak."
Exodus,30,31,"“Ibagam daytoy kadagiti Israelita, ‘Masapul a mausar daytoy nasantoan a lana a pagkonsagrar iti panagserbi kaniak iti amin a tiempo."
Exodus,30,32,Diyo ibukbok daytoy iti gagangay a tao ket diyo tuladen ti kastoy a pannakaaramidna. Nasagradoan daytoy ket masapul nga ibilangyo a nasagradoan.
Exodus,30,33,Saanen a maibilang a taok ti siasinoman a mangaramid iti kastoy wenno mangusar iti siasinoman a tao a saan a padi.’”
Exodus,30,34,"Kinuna ni Yahweh ken ni Moises, “Mangalaka kadagiti nabanglo a rekado: estakte, onitsa, galbanum ken puro nga olibanum; pagpapadaem ti kaadu ti tunggal maysa."
Exodus,30,35,Aramidem dagitoy nga insenso a matempla a kas bangbanglo. Asinam tapno agtalinaed a puro ken sagrado.
Exodus,30,36,Mangmekmekka iti insenso samo ipan iti Tolda ti Dios iti imatangko ket iwarakiwakmo iti sangoanan ti Lakasa ti Tulag. Ibilangmo daytoy nga insenso a naan-anay ti kinasagradona.
Exodus,30,37,Diyo tuladen ti kastoy a pannakatempla iti insenso nga agpaay kadakayo. Ibilangyo daytoy a nasantoan a naidaton kaniak.
Exodus,30,38,"No adda mangaramid iti kastoy tapno aramatenna a bangbanglo, saanen a maibilang a maysa kadagiti tattaok.”"
Exodus,31,1,"Kinuna ni Yahweh ken ni Moises,"
Exodus,31,2,“Pinilik ni Bezalel nga anak ni Uri ken apoko ni Hur a kameng ti tribu ti Juda.
Exodus,31,3,"Pinunnok iti pannakabalinko, ket ita, maysa nga eksperto iti amin a kita ti aramid iti arte."
Exodus,31,4,"Masirib nga agaramid kadagiti disenio ket kabaelanna a sukogen iti balitok, pirak ken bronse;"
Exodus,31,5,agkorte kadagiti napateg a bato a maimontar; ken agkitikit kadagiti kayo ken dadduma pay a kita ti naarte a trabaho.
Exodus,31,6,"Tinudengak met a tumulong kenkuana ni Oholiab nga anak ni Ahisamac, a kameng iti tribu ti Dan. Inikkak met iti naidumduma a kabaelan dagiti amin nga eksperto iti trabaho tapno maaramidda dagiti imbilinko a maaramid:"
Exodus,31,7,"ti Tolda ti Dios, ti Lakasa ti Tulag ken ti kalubna, amin nga alikamen ti Tolda,"
Exodus,31,8,"ti lamisaan ken ti amin nga alikamenna, ti kandelero a puro a balitok ken amin nga alikamenna, ti altar a pagpuoran iti insenso,"
Exodus,31,9,"ti altar a pagpuoran kadagiti daton ken amin nga alikamenna, ti pagbuggoan ken ti batayna."
Exodus,31,10,Isuda ti agaramid kadagiti arruaten ni Aaron ken dagiti annakna iti panagserbida a kas padi.
Exodus,31,11,Aramidenda met ti lana a pagkonsagrar ken ti nabanglo nga insenso a maaramat iti Nasantoan a Disso. Aramidenda amin dagitoy nga alikamen nga awan surok ken kurangna kas imbilinko kenka.”
Exodus,31,12,Binilin ni Yahweh ni Moises
Exodus,31,13,"nga ibagana daytoy kadagiti Israelita, “Ngilinenyo ti Aldaw a Panaginana, ta daytoy ti agserbi a pagilasinan kadakayo iti agnanayon, a siak, ni Yahweh, pinilikayo nga agbalin a tattaok."
Exodus,31,14,Nasagradoan ti Aldaw a Panaginana ket masapul a ngilinenyo. Mapapatay ti saan a mangngilin iti aldaw a panaginana ket mapagtalaw ti siasinoman nga agtrabaho iti dayta nga aldaw.
Exodus,31,15,"Agtrabahokayo iti innem nga aldaw, ngem naisangsangayan ti maikapito, ta naidaton kaniak. Mapapatay ti siasinoman nga agtrabaho iti dayta nga aldaw."
Exodus,31,16,Masapul a ngilinen dagiti Israelita ti aldaw a panaginana a kas pagilasinan iti tulag.
Exodus,31,17,"Agserbi daytoy a palagip kaniak ken iti entero nga Israel ket agtalinaed iti agnanayon. Ngamin, siak ni Yahweh, pinarsuak ti langit ken ti daga iti las-ud ti innem nga aldaw ket naginanaak iti maikapito nga aldaw.”"
Exodus,31,18,"Idi nalpasen ti pannakisao ni Yahweh ken ni Moises iti Bantay Sinai, intedna kenkuana dagiti dua a tapi a bato a nangisuratan a mismo ti Dios kadagiti bilbilin."
Exodus,32,1,"Nabayag ni Moises iti bantay. Gapu ta di met la sumalogen, napan dagiti tattao ken ni Aaron ket kinunada kenkuana, “Saanmi nga ammo ti napasamak iti dayta a Moises a nangiruar kadakami idiay Egipto. Yaramidannakami ngarud iti dios a mangidalan kadakami.”"
Exodus,32,2,"Kinuna ni Aaron kadakuada, “Ummongenyo ngarud dagiti balitok nga aritos dagiti assawa ken annakyo, ket yegyo kaniak.”"
Exodus,32,3,Inikkat dagiti tattao dagiti aritosda sada impan ken ni Aaron.
Exodus,32,4,"Linunag ni Aaron dagiti aritos sana imbukbok iti sukogan ket inaramidna a sinan-toro a baka. Kinuna dagiti tattao, “Israel, daytoy ti diostayo a nangiruar kadatayo idiay Egipto.”"
Exodus,32,5,"Kalpasanna, nangaramid ni Aaron iti altar iti sango ti balitok a sinan-toro a baka sana impakaammo, “Inton bigat, agfiestatayo a kas pammadayaw iti Apo .”"
Exodus,32,6,"Kabigatanna, nagidatagda kadagiti animal sada pinuoran a kas sakrifisio. Sabali pay dagiti pinartida a sindada a kas daton a maipaay a panagkakadua. Nagpapangan ken nagiinum dagiti tattao. Naglabes ti ragragsakda, nagbabartekda ket nagkakaidda dagiti lallaki ken babbai."
Exodus,32,7,"Kinuna ni Yahweh ken ni Moises, “Dagdagusem ti sumalog ta nagbasol dagiti tattaom nga inruarmo idiay Egipto ket tinallikudandak."
Exodus,32,8,Binaybay-andan ti dalan nga imbilinko a surotenda. Nangsukogda iti sinan-toro ti baka manipud iti nalunag a balitok ket inaramidda a pagdaydayawan ken pagidatonan kadagiti sakrifisio. Kunkunada a daytoy ti diosda a nangiruar kadakuada idiay Egipto.
Exodus,32,9,Am-ammok dagitoy a tattao ket ammok met ti kinasukirda.
Exodus,32,10,"Ita, saanka a makibiang, ta gumilgil-ayab ti pungtotko kadakuada ket dadaelek ida. Ket sikanto ti pagtaudan ti maysa a dakkel a pagilian.”"
Exodus,32,11,"Ngem nagpakpakaasi ni Moises ken ni Yahweh a Diosna ket kinunana, “ Apo , apay a kapungtotmo dagiti tattaom, isuda a winayawayaam idiay Egipto babaen iti naindaklan a pannakabalinmo?"
Exodus,32,12,"No dadaelem ida, kunanto dagiti Egipcio nga inruarmo dagiti Israelita idiay Egipto gapu ta panggepmo a pukawen ida iti kabambantayan. Pagbaawem ti pungtotmo ket dimo idissuor daytoy a didigra kadagiti tattaom."
Exodus,32,13,"Laglagipem da Abraham, Isaac ken Jacob nga adipenmo. Laglagipem ti kari a sinapataam kadakuada a paaduem ti kaputotanda a kas iti kaadu dagiti bituen ti langit ket itedmo amin daytoy a daga nga inkarim a tagikuaenda iti agnanayon.”"
Exodus,32,14,Nagbabawi ni Yahweh ket dina indissuor ti didigra nga impangtana nga ipalak-am kadagiti tattaona.
Exodus,32,15,Nagsubli ni Moises ket simmalog iti bantay. Iggemna dagiti dua a tapi a bato a nakaisuratan dagiti bilin.
Exodus,32,16,Mismo a ti Dios ti nangaramid kadagiti tapi ket inkitikitna dagiti bilin iti agsumbangirda.
Exodus,32,17,"Nangngeg ni Josue ti ariwawa dagiti tattao ket kinunana ken ni Moises, “Mangngegko ti ikkis dagiti aggugubat iti kampo.”"
Exodus,32,18,"Kinuna ni Moises, “Saan nga ikkis dagiti nagballigi wenno dung-aw dagiti naparmek ti mangngegko no di ket kankanta.”"
Exodus,32,19,"Addan ni Moises iti arisadsad ti bantay. Idi asidegen iti kampo ket makitana ti sinan-toro a baka ken dagiti tattao nga agsasala, simged ti pungtotna. Sadiay, imbarsakna dagiti tapi nga ig-iggamanna ket naburburakda."
Exodus,32,20,"Innalana ti inaramidda a sinan-urbon ti baka, linunagna, tinumtumekna ket inlaokna iti danum sana impainum kadagiti Israelita."
Exodus,32,21,"Kinunana ken ni Aaron, “Ania aya ti inaramid kenka dagitoy a tattao ta pinalubosam ida nga agaramid iti nadagsen a basol?”"
Exodus,32,22,"Insungbat ni Aaron, “Dinak koma kapungtot, apo. Ammom a napigsa ti tarigagayda nga agaramid iti dakes."
Exodus,32,23,"Kinunada kaniak, ‘Dimi ammo ti napasamak iti dayta a Moises a nangiruar kadakam idiay Egipto. Yaramidannakami ngarud iti dios a mangidalan kadakami.’"
Exodus,32,24,Imbagak kadagiti adda alahasna a balitok nga itedda kaniak dagitoy. Tinunawko dagiti alahas ket daytoy sinan-toro a baka ti nagbalinanna.”
Exodus,32,25,Naammiris ni Moises a pinalubosan ni Aaron dagiti tattao nga aglablabesda ket nagbalinda a maag iti imatang dagiti kabusorda.
Exodus,32,26,"Nagtakder ngarud ni Moises iti ruangan ti kampo ket impukkawna, “Umay ditoy ti amin a sumurot iti Apo !” Napan dagiti amin a Levita iti yanna,"
Exodus,32,27,"ket kinunana kadakuada, “Imbilin ti Apo a Dios ti Israel nga alaenyo ti kampilanyo sayo dakiwasen ti entero a kampo, manipud ditoy agingga iti sabali a ruangan ket patayenyo amin a makitayo—kakabsatyo man wenno gagayyemyo wenno kaarrubayo.”"
Exodus,32,28,"Nagtungpal dagiti Levita ket pinapatayda ti agarup 3,000 a lallaki iti dayta nga aldaw."
Exodus,32,29,"Kinuna ni Moises kadagiti Levita, “Ita nga aldaw, indatonyo dagiti bagbagiyo a kas papadi iti panagserbi iti Apo gapu iti panangpapatayyo kadagiti annakyo ken dagiti kakabsatyo. Ngarud, inted ti Apo ti bendisionna kadakayo.”"
Exodus,32,30,"Kabigatanna, kinuna ni Moises kadagiti tattao, “Nadagsen unay ti nagbasolanyo. Ngem ita, innak iti Apo iti bantay bareng no maipamuspusak ti pannakapakawanyo.”"
Exodus,32,31,"Nagsubli ni Moises ken ni Yahweh ket kinunana, “Nadagsen ti basol dagitoy a tattao! Nangaramidda iti dios a balitok ket nagdaydayawda kenkuana."
Exodus,32,32,"Ipakpakaasik a pakawanem koma ida. No dimo pakawanen ida, pangngaasim ta ikkatem ti naganko iti libro a nangisuratam kadagiti nagan dagiti tattaom.”"
Exodus,32,33,"Kinuna ni Yahweh ken ni Moises, “Dagiti laeng nagan ti nakabasol kaniak ti punasek iti librok."
Exodus,32,34,Dumtengto ti aldaw a dusaek dagitoy a tattao gapu iti basolda. Inkan ket ipanguloam ida a mapan iti lugar nga imbagak kenka. Laglagipem nga idalannakanto ti anghelko.”
Exodus,32,35,"Iti kasta, dinusa ni Yahweh dagiti tattao ket pinagsakitna ida gapu ta pinilitda ni Aaron a mangaramid iti sinan-toro ti baka."
Exodus,33,1,"Kinuna ni Yahweh ken ni Moises, “Pumanawkayo ditoy, sika ken dagiti tattao nga inruarmo idiay Egipto, ket inkay iti daga nga inkarik kada Abraham, Isaac ken Jacob nga ited kadagiti kaputotanda."
Exodus,33,2,"Mangibaonak iti anghel a mangidalan kadakayo ket papanawekto dagiti Cananeo, Amorreo, Heteo, Perezeo, Heveo ken Jebuseo."
Exodus,33,3,"Inkay iti nabaknang ken nadam-eg a daga. Ngem gapu ta nasukirkayo, diak makikuyog kadakayo amangan no patayenkay iti dalan.”"
Exodus,33,4,"Idi mangngeg daytoy dagiti tattao, nagleddaangda ket saandan a nagarruat iti alahas."
Exodus,33,5,"Binilin ngamin ni Yahweh ni Moises nga ibagana kadagiti Israelita: “Nasukirkayo a tattao ket no makikuyogak la ngata kadakayo iti uray apagkanito, pukawenkayo a mamimpinsan. Ita, ikkatenyo dagiti alahasyo tapno ammok ti aramidek kadakayo.”"
Exodus,33,6,"Manipud idin, kalpasan ti ipapanawda idiay Bantay Sinai, saanen a nagal-alahas dagiti Israelita."
Exodus,33,7,"Tunggal agkampo dagiti Israelita, alaen ni Moises ti nasagradoan a Tolda sana ipatakder iti pangadaywen bassit iti ruar ti kampo. Pinanaganan ni Moises daytoy iti “Tolda a Pakiumanan” ket sumrek iti tolda ti siasinoman a makiuman ken ni Yahweh."
Exodus,33,8,"Tunggal mapan ni Moises iti tolda, agtakder dagiti tattao iti ruangan ti toldada ket kitkitaenda ni Moises agingga a makastrek iti tolda."
Exodus,33,9,"Apaman a makastrek, bumaba met ti monmon ti ulep iti ruangan ti Tolda; makisao ni Yahweh ken ni Moises manipud iti ulep."
Exodus,33,10,"Apaman a makita dagiti tattao ti ulep iti ruangan ti Tolda, agrukbabda."
Exodus,33,11,"Makisao ken ni Moises iti sangonsango a kas iti pannakisao ti maysa a tao iti gayyemna. Agsubli met laeng ni Moises iti kampo ngem agbati iti uneg ti Tolda ti agtutubo a katulongan ni Moises, ni Josue nga anak ni Nun."
Exodus,33,12,"Kinuna ni Moises ken ni Yahweh, “Pudno nga imbagam nga idalanko dagitoy a tattao a mapan iti daga ngem dimo imbaga no siasino ti ibaonmo a tumulong kaniak. Kinunam pay nga am-ammonak unay ket maragsakanka kaniak."
Exodus,33,13,"No pudno daytoy, ibagam kaniak dagiti panggepmo tapno makapagserbiak kenka ket agtultuloy a maragsakanka kaniak. Laglagipem met a pinilim a tagikuaen daytoy a nasion.”"
Exodus,33,14,"Kinuna ni Yahweh, “Kuyogenka ket ikkak ti inana ti panunotmo.”"
Exodus,33,15,"“No dika kumuyog kadakami,” kinuna ni Moises, “dinakam ngarud papanawen ditoy."
Exodus,33,16,"Kasano nga adda makaammo a maragsakanka kaniak ken kadagiti tattao no dinakami met kuyogen? Ngem no kuyogennakami, maipakita a naisalsaluminakami kadagiti amin a tattao ditoy daga.”"
Exodus,33,17,"Kinuna ni Yahweh ken ni Moises, “Aramidek ti imbagam gapu ta am-ammoka unay ket maragsakanak kenka.”"
Exodus,33,18,"Indawat ni Moises, “Pangngaasim ta ipakitam kaniak ti makasisirap a lawag a pagilasinan ti kaaddam.”"
Exodus,33,19,"“Ipakitak kenka ti amin a kinadayagko, ket baliksek ti nasagradoan a naganko, a Yahweh,” insungbat ni Yahweh. “Paraburak ken kaasiakto ti kayatko a kaasian."
Exodus,33,20,Ngem diak ipakita kenka ti rupak gapu ta matay ti siasinoman a makakita iti rupak.
Exodus,33,21,Adda bato iti abayko a mabalinmo a pagtakderan.
Exodus,33,22,"No lumabas ti makasisirap a lawag a mangipakita iti kaaddak, ikabilka iti rengngat ti bato ket lingdanka iti imak agingga a makalabasak."
Exodus,33,23,"Kalpasanna, ikkatek ti imak ket makitamto ti likudak ngem saan a ti rupak.”"
Exodus,34,1,"Kinuna ni Yahweh ken ni Moises, “Mangaramidka iti dua a tapi ti bato a kas kadagidi immuna ket isuratkonto kadagitoy dagiti naisurat kadagidi tapi a binurakmo."
Exodus,34,2,Agsaganaka a sumang-at iti Bantay Sinai inton agsapa ket kitaennakto iti tapawna.
Exodus,34,3,Siksika laeng ti sumang-at. Awan ti siasinoman a tao a makita iti uray ania a disso iti bantay. Diyo met ipalubos nga adda karnero wenno baka nga agarab iti arisadsadna.”
Exodus,34,4,"Nangaramid ngarud ni Moises iti dua a tapi a bato, ket iti agsapa ti sumuno a bigat, insang-atna dagitoy iti Bantay Sinai, kas imbilin kenkuana ni Yahweh."
Exodus,34,5,"Bimmaba ni Yahweh iti maysa nga ulep nagtakder iti abay ni Moises, ket binalikasna ti naganna Yahweh."
Exodus,34,6,"Nagna ni Yahweh iti sangoanan ni Moises ket kinunana, “Siak ni Yahweh a Dios a managayat ken manangngaasi. Saanak a nalaka nga agpungtot. Nadungngo ken napudnoak."
Exodus,34,7,"Tungpalek ti karik iti rinibribu a kaputotan, ket pakawanek ti kinadakes, panagsalungasing ken basol. Ngem dusaek a dusaen dagiti annak ken appoko agingga iti maikatlo ken maikapat a kaputotan gapu kadagiti basol dagiti ammada.”"
Exodus,34,8,Dinagdagus ni Moises nga inrukob ti ulona iti daga ket nagdaydayaw.
Exodus,34,9,"Kinunana, “Apo, no pudno met laeng a maragsakanka kaniak, dawatek a kuyogennakami. Nasukir dagitoy a tattao, ngem pakawanennakami koma kadagiti kinadakesmi ket awatennakami a kas tattaom.”"
Exodus,34,10,"Kinuna ni Yahweh ken ni Moises, “Ita, makitulagak kadagiti Israelita. Agaramidakto kadagiti milagro a di pay napasamak ditoy lubong wenno iti uray ania a pagilian. Makitanto dagiti amin a tattao dagiti naindaklan a banag a kabaelak nga aramiden agsipud ta agaramidak kadagiti nakaskasdaaw a banag nga agpaay kadakayo."
Exodus,34,11,"Tungpalenyo dagiti bilin nga itedko ita nga aldaw. Iti isusungadyo, papanawekto dagiti Amorreo, Cananeo, Heteo, Perezeo, Heveo ken Jebuseo."
Exodus,34,12,"Dikay makitultulag kadagiti tattao a madanonyo sadiay, ta daytoyto ti pangrugian ti pannakadadaelyo."
Exodus,34,13,"Rebbaenyo ketdi dagiti altarda, dadaelenyo dagiti nasagradoan a bato nga adigida ken dagiti kaykayo a simbolo ti didiosenda nga Asera."
Exodus,34,14,"“Dikay agdaydayaw iti sabali a dios, ta siak, ni Yahweh, diak ipalubos nga adda kasalisalko."
Exodus,34,15,"Dikay makitultulag kadagiti tattao sadiay, agsipud ta tunggal agdaydayaw ken agidatonda kadagiti didiosenda, awisendakayto ket masulisogkayto a mangan kadagiti taraon a naidaton."
Exodus,34,16,Amangan ketdi no mangasawa dagiti lallaki nga annakyo kadagitoy ganggannaet a babbai a mangisungsong kadakuada a mangtallikud kaniak ket agdaydayawda kadagiti didiosenda.
Exodus,34,17,“Dikay mangsukog kadagiti didiosen a pagdaydayawanyo.
Exodus,34,18,"“Rambakanyo ti Fiesta ti Tinapay nga awan Lebadurana. Kas imbilinko, mangankay iti tinapay nga awan lebadurana iti las-ud ti pito nga aldaw iti Abib ta iti daytoy a bulan, pimmanawkayo idi idiay Egipto."
Exodus,34,19,"“Kukuak ti amin nga inauna a lalaki, tao man wenno dingngoenyo."
Exodus,34,20,"Ngem masapul a subbotenyo ti inauna nga anak ti asno babaen iti pannangtedyo iti maysa a karnero a kas sukatna. No diyo subboten ti asno, rungdoenyo ti tengngedna. Subbotenyo ti amin nga inauna nga anakyo. “Saankayo nga umay kaniak no awan datonyo."
Exodus,34,21,"“Agtrabahokay iti innem nga aldaw, ngem aginanakayo iti maikapito, uray no panagaarado wenno panagaani."
Exodus,34,22,"“Rambakanyo ti Fiesta ti Panagapit iti damo a panaganiyo iti trigo, kasta met ti Fiesta ti Abong-abong inton burasenyo dagiti bungbunga ti mulayo."
Exodus,34,23,"“Mamitlo iti makatawen nga umay dagiti amin a lallaki nga adda kadakayo tapno agdaydayawda kaniak, ni Yahweh a Dios ti Israel."
Exodus,34,24,"Kalpasan ti panangpapanawko kadagiti tattao iti isusungadyo ket palawaek ti sakupyo, awanto ti agpanggep a mangraut iti pagilianyo bayat ti pannakarambak dagiti tallo a fiesta."
Exodus,34,25,“Diyo pakuyogan ti tinapay nga adda lebadurana iti dara ti animal nga idatonyo kaniak a sakrifisio. Diyo ipabigat ti uray ania a paset ti animal a pinatayyo iti Fiesta ti Paskua.
Exodus,34,26,“Tinawen a yegyo iti balay ni Yahweh ti umuna a trigo a maapityo. “Diyo lutoen ti urbon a karnero wenno urbon a kalding iti gatas ti inana.”
Exodus,34,27,"Kinuna ni Yahweh ken ni Moises, “Isuratmo dagiti imbagak ta dagitoy ti alagaden ti pannakitulagko kenka ken iti Israel.”"
Exodus,34,28,Uppat a pulo nga aldaw ken rabii a nagyan sadiay ni Moises a kaduana ni Yahweh. Saan a nangnangan wenno immin-inum. Insuratna kadagiti tapi a bato ti linaon ti tulag—dagiti Sangapulo a Bilin.
Exodus,34,29,"Simmalog ni Moises manipud iti Bantay Sinai a siiiggem kadagiti tapi a bato a nakailanadan dagiti Sangapulo a Bilin. Gapu iti pannakisaona ken ni Yahweh, agranraniag ti rupana ngem saanna nga ammo."
Exodus,34,30,"Idi makita ni Aaron ken dagiti Israelita nga agranraniag ti rupana, nagbutengda nga umasideg kenkuana."
Exodus,34,31,"Ngem inayaban ida ni Moises, isu a napan kenkuana ni Aaron ken dagiti amin a pangulo ti ili ket kinasaona ida."
Exodus,34,32,"Kalpasanna, linawlaw dagiti amin nga Israelita ket impakaammona kadakuada dagiti amin a bilin nga imbaga ni Yahweh kenkuana iti Bantay Sinai."
Exodus,34,33,"Idi malpasen ti panagsaona kadakuada, inabungotanna ti rupana."
Exodus,34,34,"Tunggal sumrek ni Moises iti Tolda a Pakiumanan a makisao ken ni Yahweh, ikkatenna ti abungotna. No rummuar, ipakaammona kadagiti Israelita dagiti amin a naibilin kenkuana"
Exodus,34,35,ket makitada nga agranraniag ti rupana. Abungotanna met laeng ti rupana agingga a mapan makisao manen ken ni Yahweh.
Exodus,35,1,"Inummong ni Moises dagiti amin nga Israelita ket kinunana kadakuada, “Daytoy ti imbilin ti Apo nga aramidenyo:"
Exodus,35,2,"Agtrabahokayo iti innem nga aldaw, ngem ngilinenyo ti maikapito, ta nasantoan nga aldaw a panaginana a maidaton kaniak, ni Yahweh. Mapapatay ti siasinoman nga agtrabaho iti dayta nga aldaw."
Exodus,35,3,"Uray ti panamasged laeng iti apuy ti uneg ti balayyo, maiparit iti Aldaw a Panaginana.”"
Exodus,35,4,"Kinuna ni Moises kadagiti amin nga Israelita, “Daytoy ti imbilin ti Apo :"
Exodus,35,5,"Mangidatagkay iti daton iti Apo . Siasinoman nga agtarigagay a mangted, yegna dagitoy: balitok, pirak, wenno bronse;"
Exodus,35,6,"de lana nga asul, ube ken nalabaga; nafino a linen; lupot a naabel iti dutdot ti kalding;"
Exodus,35,7,nakorte a lalat ti toro a karnero; nafino a lalat ti kalding; kayo ti akasia;
Exodus,35,8,lana ti pagsilawan; bangbanglo a paglaok iti lana a pagkonsagrar ken iti nabanglo nga insenso;
Exodus,35,9,napateg a karnelia ken napapateg a bato a maimontar iti efod ken iti pektoral ti Kangatoan a Padi.
Exodus,35,10,“Masapul nga umay dagiti amin a nalaing a trabahador kadakayo ket aramidenda amin nga imbilin ti Apo :
Exodus,35,11,"ti Tolda ti Dios, ti Tolda agraman ti akin-uneg ken akinruar nga abbongna, dagiti kawit ken dagiti bastidorna, dagiti balunetna, dagiti poste agraman dagiti pagbatayanna,"
Exodus,35,12,"ti Lakasa ti Tulag ken dagiti assiwna, ti kalub ken ti kurtina a panglinged."
Exodus,35,13,"Aramidenda met ti lamisaan ken dagiti assiw ken amin nga alikamenna, ti pagikabilan iti tinapay a maidaton iti Dios,"
Exodus,35,14,"ti kandelero ti pagsilawan agraman dagiti alikamenna, dagiti pagsilawan agraman lana a segdenda."
Exodus,35,15,"Aramidenda ti altar a pagpuoran iti insenso agraman dagiti assiwna, ti lana a pagkonsagrar, ti nabanglo nga insenso ken ti kurtina ti ruangan ti Tolda ti Dios,"
Exodus,35,16,"ti altar a pagpuoran kadagiti daton agraman ti bronse a barandiliasna, dagiti assiw ken amin nga alikamenna, ti pagbuggoan ken ti pagbatayanna,"
Exodus,35,17,"dagiti kurtina ti paraangan agraman dagiti poste ken pagbatayanna, ti kurtina iti pagserkan iti paraangan;"
Exodus,35,18,"dagiti pasok ken dagiti tali ti Tolda ken ti paraangan,"
Exodus,35,19,dagiti nadayag a kawes dagiti papadi nga agserbi iti Nasantoan a Disso—dagiti nasagradoan a kawes ni Aaron a padi ken dagiti annakna.”
Exodus,35,20,"Pimmanaw dagiti Israelita,"
Exodus,35,21,ket nangyeg iti sagut dagiti amin a mayat a tumulong iti pannakabangon ti Tolda ti Dios. Inyegda ti amin a kasapulan iti panagdaydayaw ken dagiti maaramid a kawes dagiti papadi.
Exodus,35,22,"Nagisagut ti amin a mayat a tumulong, lalaki man wenno babai. Adda nagited iti gargantilias, aritos, singsing, kuentas ken amin a kita ti alahas a balitok ket indatonda dagitoy ken ni Yahweh."
Exodus,35,23,"Nangted dagiti addaan iti de lana nga asul, ube wenno nalabaga; nafino a linen; lupot a naabel iti dutdot ti kalding; napalabaga a lalat ti karnero wenno nafino a lalat."
Exodus,35,24,Amin nga addaan iti pirak ken bronse a mabalinna nga isagut ket impanda dagitoy iti Apo kasta met dagiti addaan iti kayo nga akasia a mabalin a mausar iti patakder.
Exodus,35,25,"Adda dagiti babbai a nagtibbi iti de lana nga asul, ube, nalabaga ken nafino a linen ket indatagda dagitoy."
Exodus,35,26,Adda met dagiti nagtibbi iti dutdot ti kalding.
Exodus,35,27,"Nagidaton dagiti pangulo kadagiti napateg a bato a karnelia ken dadduma nga alahas a maimontar iti efod ken pektoral,"
Exodus,35,28,"agraman bangbanglo ken lana dagiti pagsilawan, lana a pagkonsagrar ken iti nabanglo nga insenso."
Exodus,35,29,Tunggal Israelita nga adda maitulongna ket indatagna ti sagut ken ni Yahweh para iti trabaho a paaramid ni Yahweh ken ni Moises.
Exodus,35,30,"Kinuna ni Moises kadagiti Israelita, “Pinili ti Apo ni Bezalel nga anak ni Uri ken apoko ni Hur a nagtaud iti tribu ti Juda."
Exodus,35,31,Pinunnona iti bukodna a pannakabalin ket nalaing iti amin a kita ti trabaho iti arte.
Exodus,35,32,"Masirib nga agaramid kadagiti disenio a sukogenna manipud iti balitok, pirak ken bronse;"
Exodus,35,33,agtabas ken agimontar iti napateg a bato; ken agkitikit iti kayo ken iti amin a kita ti aramid iti arte.
Exodus,35,34,"Inted ti Apo kenkuana, kasta met ken ni Oholiab nga anak ni Ahisamac iti tribu ti Dan, ti sirib a mangisuro iti trabahoda kadagiti dadduma."
Exodus,35,35,"Inikkanna ida iti naidumduma a sirib nga agaramid kadagiti ar-aramiden dagiti kumikitikit, dagiti dibuhista, dagiti umaabel iti de lana nga asul, ube, nalabbaga ken nafino a linen ken dadduma a lupot. Kabaelanda ti amin a kita ti trabaho ket nalaingda a dibuhista."
Exodus,36,1,"“Da Bezalel ken Oholiab, agraman dagiti amin nga inikkan ti Apo iti sirib ken laing, isuda ti agaramid kadagiti amin a kasapulan iti pannakaibangon ti santuario. Masapul nga aramiden ti amin kas imbilin ti Apo .”"
Exodus,36,2,"Inayaban ni Moises da Bezalel, Oholiab ken amin nga inikkan ni Yahweh iti sirib ken laing agraman dagiti mayat a tumulong ket pinairugina kadakuada ti trabaho."
Exodus,36,3,Inted ni Moises kadakuada dagiti insagut dagiti Israelita a maipaay iti pannakabangon ti santuario ngem intultuloy dagiti Israelita ti binigat a pannangtedda kadagiti sagutda.
Exodus,36,4,"Napan dagiti trabahador ken ni Moises,"
Exodus,36,5,"ket imbagada kenkuana, “Ad-adun ngem ti kasapulan ti yeg dagiti tattao a maipaay iti trabaho nga imbilin ti Apo a maaramid.”"
Exodus,36,6,"Ngarud, imbilin ni Moises iti entero a kampo a maisardengen ti panagited kadagiti sagut nga agpaay iti santuario. Isu nga awanen ti nagited iti sagut."
Exodus,36,7,"Nupay kasta, adu unayen ti naipan sadiay a pangleppas iti amin a trabaho."
Exodus,36,8,"Dagiti kalaingan a trabahador ti nangaramid iti Tolda ti Dios. Naaramid daytoy iti sangapulo a pessat a lupot iti tinali a nafino a linen ken naabel iti asul, ube ken nalabaga a de lana, ken nabordaan kadagiti ladawan dagiti kerubim."
Exodus,36,9,Agpapada ti rukod ti tunggal pessat: 12 a metro ti kaatiddog ken dua a metro ti kaakaba.
Exodus,36,10,Pinagsasaipda ti lima a pessat iti maysa a naig; kasta met ti inaramidda kadagiti lima a pessat.
Exodus,36,11,Nangaramidda kadagiti pagyusokan iti lupot nga asul iti akinruar a pingir ti tunggal naig.
Exodus,36,12,Saglilimapulo a pagyusokan ti naikapet iti tunggal naig.
Exodus,36,13,"Nangaramidda iti 50 a kawit a balitok a namagkamang kadagiti dua a naig, isu a sangsangkanayon ti Tolda ti Dios."
Exodus,36,14,"Kalpasanna, inaramidda ti abbong ti Tolda iti sangapulo ket maysa a pessat ti lupot a naabel iti dutdot ti kalding."
Exodus,36,15,Agpapada ti rukod ti tunggal pessat: 13 a metro ti kaatiddog ken dua a metro ti kaakaba.
Exodus,36,16,Pinagsasaipda ti lima kadagitoy iti maysa a naig; kasta met ti inaramidda kadagiti innem.
Exodus,36,17,Saglilimapulo a pagyusokan ti inkapetda iti pingir ti maudi a pessat iti umuna a naig ken iti pingir ti sabali a naig.
Exodus,36,18,Nangaramidda iti 50 a kawit a bronse a pangikamangda kadagiti dua a naig tapno agbalin a maysa nga abbong.
Exodus,36,19,"Nangaramidda pay iti dua nga abbong, maysa iti napalabbaga a lalat ti karnero ket ti maysa iti nafino a lalat a mayaplag iti rabawna."
Exodus,36,20,Nangaramidda kadagiti bastidor ti Tolda manipud iti kayo nga akasia.
Exodus,36,21,Sangapulo ket lima a kadapan ti kaatiddog ti tunggal bastidor ket 27 a pulgada ti kalawana.
Exodus,36,22,Adda dua nga agpada a sunta ti tunggal bastidor tapno agkakamangda. Sinuntaanda ti amin a bastidor.
Exodus,36,23,"Nangaramidda iti 20 a bastidor para iti paset ti bangirna iti abagatan ti tolda,"
Exodus,36,24,"ken ti 40 a pirak a pagbatayanda, dua a pagbatayan ti bastidor a mangtengngel iti dua a suntana."
Exodus,36,25,"Nangaramidda met iti duapulo a bastidor para iti bangirna iti amianan,"
Exodus,36,26,"agraman ti 40 a pirak a pagbatayan, dua a pagbatayan ti tunggal bastidor."
Exodus,36,27,Innem a bastidor ti inaramidda nga agpaay iti paset ti bangirna iti laud;
Exodus,36,28,ken dua a bastidor nga agpaay kadagiti suli iti likudan ti Tolda.
Exodus,36,29,Nagkamang dagitoy pasuli a bastidor iti baba agingga iti tuktok nga yan ti umuna a pagkursongan. Kastoy ti pannakaaramid dagiti dua a bastidor iti dua a suli.
Exodus,36,30,Adda ngarud walo a bastidor ken 16 a pirak a pagbatayan; dua a pagbatayan iti tunggal tabla.
Exodus,36,31,Nangaramidda iti 15 a balunet iti kayo nga akasia; lima a balunet nga agpaay kadagiti bastidor iti maysa a sikigan ti Tolda;
Exodus,36,32,lima nga agpaay kadagiti bastidor iti sabali a sikigan ken lima nga agpaay kadagiti bastidor iti paset iti bangirna iti laud.
Exodus,36,33,Inkabilda ti akintengnga a balunet a mamagkakamang kadagiti bastidor manipud iti maysa a sikigan agingga iti sabali.
Exodus,36,34,Kinalupkopanda dagiti bastidor iti balitok ket inkapetda ti balitok a pagyusokan a mangtengngel kadagiti balunet a nakalupkopan met iti balitok.
Exodus,36,35,"Nangaramidda iti kurtina iti nafino a linen, ken naabel iti asul, ube ken nalabaga a de lana ken nabordaan kadagiti ladawan dagiti kerubim."
Exodus,36,36,Nangaramidda iti uppat a poste iti kayo nga akasia a pakaibitinan ti kurtina ket kinalupkopanda iti balitok; balitok dagiti inkapetda a kawit. Nangaramidda met iti uppat a pirak a pagbatayan dagiti poste.
Exodus,36,37,"Para iti pagserkan iti Tolda, nangaramidda iti kurtina iti nafino a linen ken naabel iti asul, ube ken nalabaga a de lana ken nabordaan,"
Exodus,36,38,agraman iti lima a poste a naikkan kadagiti kawit. Kinalupkopanda iti balitok dagiti tuktok dagiti poste ken dagiti pasikkil. Nangaramidda iti lima a bronse a pagbatayan dagiti poste.
Exodus,37,1,"Inaramid ni Bezalel ti Lakasa ti Tulag manipud iti kayo nga akasia. Uppat a pulo ket lima a pulgada ti kaatiddog, 27 a pulgada ti kaakaba ken 27 a pulgada ti kangatona."
Exodus,37,2,Puro a balitok ti inkalupkopna iti uneg ken iti ruarna ket balitok met ti impaikingna iti aglikmut.
Exodus,37,3,Inyaramidanna iti uppat a pagyusokan a balitok a pagawitan sana inkapet kadagiti uppat a sakana; dua a pagyusokan iti agsumbangir.
Exodus,37,4,"Nangaramid kadagiti assiw nga akasia, kinalupkopanna ida iti balitok,"
Exodus,37,5,ket inyusongna dagiti assiw kadagiti pagyusokan iti agsumbangir ti Lakasa.
Exodus,37,6,Nangaramid iti kalub iti puro a balitok; 45 a pulgada ti kaatiddog ken 27 a pulgada ti kaakabana.
Exodus,37,7,Nangaramid iti dua a kerubim iti napanday a balitok;
Exodus,37,8,maysa iti agsumbangir a pungto. Inaramidna ida a sangsangkanayon iti kalub.
Exodus,37,9,Siuukrad dagiti payak dagiti kerubim iti ngatoenda; agsinsinnangoda ket linlinonganda ti kalub.
Exodus,37,10,"Akasia ti inaramid ni Bezalel a lamisaan: 36 a pulgada ti kaatiddog, 18 a pulgada ti kaakaba ken 27 a pulgada ti kangatona."
Exodus,37,11,Puro a balitok ti inkalupkopna ket balitok met ti impaikingna iti aglikmut.
Exodus,37,12,Pinagdawadawna iti tallo a pulgada ti kaakaba iti aglikmut sana pinaikingan iti balitok.
Exodus,37,13,Inyaramidanna iti uppat a balitok a pagyusokan a pangawit iti lamisaan sana inkapet kadagiti uppat a suli a yan dagiti sakana
Exodus,37,14,iti asideg ti agdawadaw.
Exodus,37,15,Akasia dagiti assiw nga inaramidna a kinalupkopanna iti balitok.
Exodus,37,16,"Puro a balitok dagiti inaramidna a mausar iti lamisaan: dagiti pinggan, kopa, pitser ken dagiti malukong a pakaikargaan kadagiti daton nga inumen."
Exodus,37,17,Inaramid ni Bezalel ti kandelero iti puro a balitok. Pinanday met a balitok ti inaramidna a puon ken ungkayna. Sangsangkanayon iti kandelero dagiti arkosna a kimmopa a sabong ken busel.
Exodus,37,18,Innem ti sangana: tallo iti agsumbangir.
Exodus,37,19,"Iti tunggal sanga, adda kimmopa a sabong a kas iti sukog ti almendras agraman busbusel ken petalo."
Exodus,37,20,Adda uppat a kimmopa a sinan-sabong ti almendras ken dagiti busel ti ungkay ti kandelero.
Exodus,37,21,Adda busel ti sabong iti baba ti tunggal maysa kadagiti tallo a paris a sanga.
Exodus,37,22,Sangsangkanayon dagiti busel ken dagiti sanga iti kandelero; naaramidda iti napanday a puro a balitok.
Exodus,37,23,"Nangaramid iti pito a pagsilawan para iti kandelero, agraman dagiti puro a balitok a pagarsang ken pagyarsangan."
Exodus,37,24,Agdagup iti 35 a kilo a puro a balitok ti inusarna iti kandelero agraman dagiti alikamenna.
Exodus,37,25,"Akasia ti inaramid ni Bezalel nga altar a pagpuoran iti insenso. Kuadrado ti altar: 18 a pulgada ti kaatiddog, kasta met ti kalawana ken 36 a pulgada ti kangatona. Sangsangkanayon iti altar dagiti sinan-sara kadagiti uppat a sulina."
Exodus,37,26,"Kinalupkopanna ti rabawna, dagiti uppat a sikiganna ken dagiti sinan-sarana iti puro a balitok. Pinaikinganna iti balitok ti aglikmut."
Exodus,37,27,Inyaramidanna iti dua a balitok a pakaiyusokan dagiti assiw ket inkapetna iti baba dagiti iking iti agsumbangir.
Exodus,37,28,Akasia dagiti inaramidna nga assiw a kinalupkopanna iti balitok.
Exodus,37,29,Nangaramid ni Bezalel iti nasagradoan a lana a pagkonsagrar ken iti nabanglo nga insenso a natempla a kas iti bangbanglo.
Exodus,38,1,"Akasia ti inaramid ni Bezalel nga altar a pagpuoran kadagiti daton. Kuadrado ti altar: 7 1/2 a kadapan ti kaatiddog ken kalawana, ken 4 1/2 a kadapan ti kangatona."
Exodus,38,2,Inikkanda kadagiti sinan-sara dagiti uppat a suli ket sangsangkamaysada iti altar. Kinalupkopanna amin iti bronse.
Exodus,38,3,"Bronse dagiti amin nga inaramidna nga alikamen ti altar: dagiti palanggana, pala, kawit, malukong ken palanggana a pagikkan iti beggang."
Exodus,38,4,"Nangaramid iti bronse a barandilias ket inkabilna iti sirok ti pagdawadawan ti altar, a dumanon iti kagudua ti kangatona."
Exodus,38,5,Nangaramid iti uppat a pagkursongan sana inkapet kadagiti uppat a suli ti altar.
Exodus,38,6,"Inaramidna dagiti assiw iti kayo nga akasia, ket kinalupkopanna iti bronse,"
Exodus,38,7,sana inyusong kadagiti pagyusokan iti agsumbangir ti altar. Naaramid ti altar kadagiti tabla ket awan nagyan ti unegna.
Exodus,38,8,Inaramid ni Bezalel ti bronse a palanggana ken ti pagbatayanna manipud kadagiti bronse a pagsarmingan dagiti babbai nga agserserbi iti ruangan ti Tolda ti Dios.
Exodus,38,9,"Inaramidna ti paraangan ti Tolda ti Dios nga inalikubkobna iti nalamuyot a linen a kurtina. Iti bangirna iti abagatan, 50 a yarda ti kaatiddog dagiti kurtina."
Exodus,38,10,Bronse dagiti duapulo a poste ken dagiti duapulo a batayda. Pirak dagiti kawit iti tunggal poste ken dagiti pakaibitinanda.
Exodus,38,11,Agpada ti rukod ti paraangan iti bangirna iti amianan
Exodus,38,12,"ken iti laud, 25 a yarda ti kaatiddog dagiti kurtina a naibitin iti sangapulo a poste a naipasdek iti sangapulo a pagbatayan. Pirak dagiti kawit ti tunggal poste ken dagiti pakaibitinanda."
Exodus,38,13,"Iti bangirna iti daya a yan ti pagserkan, 25 a yarda ti kalawa ti paraangan."
Exodus,38,14,"Iti agsumbangir ti pagserkan, adda 7 1/2 a yarda a kurtina nga addaan iti tallo a poste ken tallo a pagbatayan."
Exodus,38,15,"Iti agsumbangir ti pagserkan, adda 7 1/2 a yarda a kurtina nga addaan iti tallo a poste ken tallo a pagbatayan."
Exodus,38,16,Naaramid iti nalamuyot a tinali a linen ti amin a kurtina iti aglikmut ti paraangan.
Exodus,38,17,"Bronse dagiti pagbatayan dagiti poste. Pirak met dagiti kawit, dagiti pakaibitinan ken ti naikalupkop kadagiti tuktok ti poste. Napagkakamang dagiti amin a poste ti paraangan babaen kadagiti pirak a pasikkil."
Exodus,38,18,"Nabordaan ti kurtina ti ruangan ti paraangan ket naaramid iti de lana nga asul, ube, nalabaga ken nalamuyot a tinali a linen. Sangapulo a yarda ti kaatiddog ken 2 1/2 a yarda ti kagayadna a kas iti kurtina ti paraangan."
Exodus,38,19,"Naibitin iti uppat a poste a naisaad met iti uppat a pagbatayan. Pirak dagiti kawitda, ti naikalupkop iti tuktokda ken dagiti pakaibitinanda."
Exodus,38,20,Bronse dagiti amin a pasok ti Tolda ken dagiti pasok ti aglikmut ti paraangan.
Exodus,38,21,Daytoy ti listaan dagiti metal a nausar iti Tolda ti Dios a nakaikabilan dagiti dua a tapi a bato a nakailanadan dagiti Sangapulo a Bilin. Pinaaramid ni Moises daytoy kadagiti Levita a nagtrabaho iti panangidaulo ni Itamar nga anak ni Aaron a padi.
Exodus,38,22,Ni Bezalel nga anak ni Uri ken apoko ni Hur iti tribu ti Juda ti nangaramid kadagiti amin nga imbilin ni Yahweh.
Exodus,38,23,"Ni Oholiab nga anak ni Ahisamac iti tribu ti Dan ti nagpaay a katulongan ni Bezalel. Agkitkitikit ni Oholiab, dibuhista ken agab-abel iti de lana nga asul, ube ken nalabaga ken iti nalamuyot a linen."
Exodus,38,24,"Agdagsen iti 1,000 a kilo ti amin a balitok a naidaton iti Apo ken nausar iti pannakaaramid ti santuario. Nausar ditoy ti pagtimbangan ti templo."
Exodus,38,25,"Agdagsen dagiti pirak a naparuar iti pannakasensus dagiti umili iti 3,430 a kilo, segun iti pagtimbangan ti templo."
Exodus,38,26,"Daytoy ti dagup ti binayadan dagiti amin a nasensus; inted ti tunggal maysa ti naituding a gatad, segun iti pagtimbangan ti templo. Agdagup iti 603,550 a lallaki dagiti nailista iti sensus nga agtawen iti 20 wenno nasursurok pay."
Exodus,38,27,"Nausar ti 3,400 a kilo a pirak iti pannakaaramid dagiti 100 a pagbatayan iti santuario ken dagiti kurtina—34 a kilo iti tunggal pagbatayan."
Exodus,38,28,"Iti nabati a 30 a kilo a pirak, inaramid ni Bezalel dagiti pagibitinan ti kurtina, dagiti kawit dagiti poste ken ti naikalupkop iti tuktokda."
Exodus,38,29,"Agdagsen iti 2,425 a kilo dagiti bronse a naidaton iti Apo ."
Exodus,38,30,"Dagitoy dagiti naaramid a pagbatayan iti pagserkan iti Tolda ti Dios, ti bronse nga altar agraman bronse a barandiliasna, dagiti amin nga alikamen ti altar,"
Exodus,38,31,dagiti pagbatayan ti bengbeng iti likmut ti tolda ken ti pagserkanna ken dagiti amin a pasok iti Tolda ti Dios ken dagiti pasok iti aglikmutna.
Exodus,39,1,"De lana nga asul, ube ken nalabaga ti naaramid a kawes dagiti papadi nga agserbi iti Nasantoan a Disso. Inaramidda ti kawes ni Aaron a kas padi, kas imbilin ni Yahweh ken ni Moises."
Exodus,39,2,"Inaramidda ti efod iti nafino a linen de lana nga asul, ube ken nalabaga; ken panait a balitok."
Exodus,39,3,"Nangpitpitda iti balitok agingga nga immingpis ket rinagragasda nga inyabel iti de lana nga asul, ube ken nalabaga ken ti nabordaan a nalamuyot a linen."
Exodus,39,4,Inaramidda ti terante ti efod a maikapet iti agsumbangir a sikiganna tapno agkamang.
Exodus,39,5,"Napintas ti pannakaabel ti barikes a naikamang iti efod ket sangsangkanayonda; naaramid daytoy iti isu met laeng a material, kas imbilin ni Yahweh ken ni Moises."
Exodus,39,6,Tinabasda dagiti napateg a bato a karnelia sada immontar kadagiti balitok a pagitampokan. Naikitikit kadagiti bato dagiti nagan dagiti 12 nga annak ni Jacob.
Exodus,39,7,"Iti terante ti efod ti nakaikabitan dagitoy a mangibagi kadagiti 12 a tribu ti Israel, kas imbilin ni Yahweh ken ni Moises."
Exodus,39,8,Inaramidda ti pektoral iti isu met la a material a naaramat iti efod ken isu met la a borda.
Exodus,39,9,"Kuadrado ti pektoral a nagkulpi iti tengnga; siam a pulgada ti kaatiddog, kasta met ti kaakabana."
Exodus,39,10,"Minontaranda iti uppat nga intar iti napapateg a bato; iti umuna nga intar, immontarda ti rubi, topasio ken granate;"
Exodus,39,11,"iti maikadua, esmeralda, safiro ken diamante;"
Exodus,39,12,"iti maikatlo, hasinto, agata ken amatista;"
Exodus,39,13,"ket iti maikapat, berilio, karnelia ken jaspe. Naimontar dagitoy iti balitok."
Exodus,39,14,"Iti tunggal bato, naimontar ti maysa a nagan dagiti annak ni Jacob a mangibagi kadagiti 12 a tribu ti Israel."
Exodus,39,15,Nangtalida iti pinitpit a puro a balitok a kordon para iti pektoral.
Exodus,39,16,"Nangaramidda iti dua a balitok a pagmontaran ken dua a balitok a pagyusokan nga inkapetda kadagiti suli ti pektoral, iti akingngato a pasetna."
Exodus,39,17,Inggalutda ti murdong dagiti kordon a balitok kadagiti dua a balitok a pagyusokan.
Exodus,39,18,Inggalutda met ti maysa a murdong ti tunggal kordon kadagiti pagmontaran ket kastoy ti pannakaikamangda iti sango kadagiti terante ti efod.
Exodus,39,19,Nangaramidda iti dua a pagyusokan a balitok ket inkapetda kadagiti akimbaba a suli ti pektoral iti akin-uneg a gayadan a dumna iti efod.
Exodus,39,20,Nangaramidda pay iti dua a pagkursongan a balitok ket inkapetda iti akimbaba a paset ti sango dagiti dua a terante iti asideg ti nagtupian ken ngatoen ti naabel a barikes ti efod.
Exodus,39,21,"Babaen iti asul a kordon, pinagkamangda dagiti pagyusokan ti pektoral ken dagiti pagyusokan ti efod iti ngatoen ti barikes tapno agsaad ti pektoral iti barikes ket saanda nga agsina. Inaramidda daytoy kas imbilin ni Yahweh ken ni Moises."
Exodus,39,22,Puro a de lana nga asul ti inabelda a kagay a rutap ti efod.
Exodus,39,23,"Tapno saan a mapisang ti putol ti kagay, adda indaitda nga arubite a lebleb iti lawlawna."
Exodus,39,24,"Iti aglikmut ti gayadan ti kagay, nangikabilda kadagiti sinan-bunga ti granada manipud iti de lana nga asul, ube ken nalabaga ken naingpis a tinali a linen a binaetbaetanda kadagiti puro a balitok a kampanilia, kas imbilin ni Yahweh ken ni Moises."
Exodus,39,25,"Iti aglikmut ti gayadan ti kagay, nangikabilda kadagiti sinan-bunga ti granada manipud iti de lana nga asul, ube ken nalabaga ken naingpis a tinali a linen a binaetbaetanda kadagiti puro a balitok a kampanilia, kas imbilin ni Yahweh ken ni Moises."
Exodus,39,26,"Iti aglikmut ti gayadan ti kagay, nangikabilda kadagiti sinan-bunga ti granada manipud iti de lana nga asul, ube ken nalabaga ken naingpis a tinali a linen a binaetbaetanda kadagiti puro a balitok a kampanilia, kas imbilin ni Yahweh ken ni Moises."
Exodus,39,27,"Inaramidda dagiti abito ni Aaron ken dagiti annakna,"
Exodus,39,28,"kasta met ti turban, dagiti kallugong, dagiti linen a sapin,"
Exodus,39,29,"ti napintas ti pannakaabelna a linen a barikes ken de lana nga asul, ube ken nalabaga a nabordaan kas imbilin ni Yahweh ken ni Moises."
Exodus,39,30,"Puro a balitok ti inaramidda nga insignia, ti nasagradoan a pakakitaan ti pannakaidaton. Inkitikitda dagitoy a balikas: “Naidaton ken ni Yahweh.”"
Exodus,39,31,Inggalutda daytoy iti turban babaen iti asul a kordon kas imbilin ni Yahweh ken ni Moises.
Exodus,39,32,Nalpas ti amin a trabaho iti Tolda ti Dios. Inaramid dagiti Israelita ti amin kas imbilin ni Yahweh ken ni Moises.
Exodus,39,33,"Impanda ken ni Moises ti Tolda agraman dagiti amin nga alikamenna, dagiti kawit, dagiti bastidor, dagiti balunet, dagiti poste ken dagiti batayna;"
Exodus,39,34,"ti napalabaga nga abbong a lalat ti karnero, ti abbong a nafino a lalat, ti panglinged a kurtina,"
Exodus,39,35,"ti Lakasa ti Tulag a nakaikabilan dagiti tapi a bato, dagiti assiw ken ti kalub ti Lakasa,"
Exodus,39,36,"ti lamisaan ken amin nga alikamenna, ti tinapay a maidaton iti Dios,"
Exodus,39,37,ti kandelero a puro a balitok ken dagiti pagsilawanna; dagiti pagsilawan ken amin nga alikamenna; ti lana ti pagsilawan;
Exodus,39,38,ti altar a balitok; ti lana a pagkonsagrar; ti nabanglo nga insenso; ti kurtina iti pagserkan ti Tolda;
Exodus,39,39,"ti bronse nga altar agraman ti bronse a barandiliasna, dagiti assiwna, ken dagiti amin nga alikamenna, ti palanggana a pagbuggoan agraman ti pagbatayanna;"
Exodus,39,40,"dagiti kurtina ti paraangan, dagiti poste ken dagiti pagbatayanda; ti kurtina ti pagserkan ti paraangan, dagiti talina, dagiti pasok ti Tolda ken dagiti amin nga alikamen iti panagserbi iti Tolda ti Dios,"
Exodus,39,41,ken dagiti nadayag a kawes dagiti papadi nga agserbi iti Nasantoan a Disso; dagiti nasagradoan a kawes ni Aaron a padi ken dagiti kawes dagiti annakna.
Exodus,39,42,"Inaramid dagiti Israelita dagiti amin a trabaho, kas imbilin ni Yahweh ken ni Moises."
Exodus,39,43,"Sinaggaysa a sinukimat ni Moises ti amin ket nakitana a mayannurot dagitoy iti imbilin ni Yahweh. Iti kasta, binendisionanna amin ida."
Exodus,40,1,"Kinuna ni Yahweh ken ni Moises,"
Exodus,40,2,"“Iti umuna nga aldaw ti umuna a bulan, bangonemto ti Tolda ti Dios."
Exodus,40,3,Ikabilmo iti unegna ti Lakasa ti Tulag a nakaikabilan dagiti Sangapulo a Bilin ket ibitinmo met ti kurtina iti sangona.
Exodus,40,4,Yunegmo ti lamisaan samo iparabaw dagiti alikamenna. Yunegmo met ti kandelero ket ikabilmo dagiti pagsilawanna.
Exodus,40,5,Ikabilmo ti balitok nga altar a pagpuoran iti insenso iti sango ti Lakasa ti Tulag. Ibitinmo ti kurtina iti ruangan ti Tolda ti Dios.
Exodus,40,6,Ikabilmo ti altar a pagpuoran iti daton iti sango ti Tolda.
Exodus,40,7,Ikabilmo ti palanggana a pagbuggoan iti nagbaetan ti Tolda ti Dios ken ti altar ket kargaam iti danum.
Exodus,40,8,"Ikabilmo dagiti kurtina a mangalikubkob iti paraangan, ket kurtinaam ti ruanganna."
Exodus,40,9,"“Kalpasanna, alaem ti nasagradoan a lana samo warisan ti Tolda ken amin nga alikamenna tapno maikonsagrarda ket agbalinda a nasagradoan."
Exodus,40,10,Isarunom nga ikonsagrar ti altar babaen iti panangwarismo iti lana tapno agbalin a naan-anay a sagrado.
Exodus,40,11,Kastoy met ti panangikonsagrarmo iti palanggana a pagbuggoan ken ti pagbatayanna.
Exodus,40,12,“Ipanmo ni Aaron ken dagiti annakna iti ruangan ti Tolda ti Dios ket digosem ida kas mayannurot iti seremonia.
Exodus,40,13,"Kalpasanna, yarruatmo ken ni Aaron ti kawesna a kas padi. Sapsapoam ni Aaron iti lana ket ikonsagrarmo tapno agbalin a padi nga agserbi kaniak."
Exodus,40,14,Paasitgem met dagiti annakna; yaruatmo kadakuada dagiti tunika.
Exodus,40,15,"Ket ikonsagrarmo ida a kas iti amada tapno mabalinda ti agserbi kaniak a kas padi. Iti pannakakonsagrarda, agbalinda a padi ken dagiti kaputotanda iti agnanayon.”"
Exodus,40,16,Tinungpal ni Moises ti amin nga imbilin kenkuana ni Yahweh.
Exodus,40,17,Nabangon ti Tolda ti Dios iti umuna nga aldaw ti umuna a bulan iti maikadua a tawen kalpasan ti ipapanawda idiay Egipto.
Exodus,40,18,"Insaad ni Moises dagiti pagbatayanna, impatakderna dagiti bastidor, inkapetna dagiti balunet ken binangonna dagiti poste."
Exodus,40,19,"Inyukradna ti abbong iti rabaw ti Tolda ket imparabawna ti akinruar nga abbong, kas imbilin ni Yahweh."
Exodus,40,20,Innalana dagiti tapi a bato ket inkabilna iti Lakasa ti Tulag. Inyusokna dagiti assiw sana kinaluban ti Lakasa.
Exodus,40,21,"Kalpasanna, inkabilna ti Lakasa iti uneg ti Tolda. Imbitinna ti kurtina ket kastoy ti pannakalinged ti Lakasa, kas imbilin ni Yahweh."
Exodus,40,22,"Inkabilna ti lamisaan iti uneg ti Tolda, iti bangirna iti amianan iti ruar ti kurtina"
Exodus,40,23,"ket imparabawna ti tinapay a naidaton ken ni Yahweh, kas imbilinna kenkuana."
Exodus,40,24,Inkabilna ti kandelero iti uneg ti Tolda iti batog ti lamisaan iti bangirna iti abagatan.
Exodus,40,25,"Insaadna dagiti pagsilawan iti kandelero iti sangoanan ni Yahweh, kas imbilinna kenkuana."
Exodus,40,26,"Inkabilna ti balitok nga altar iti uneg ti Tolda iti sangoanan ti kurtina,"
Exodus,40,27,"ket pinuoranna ti nabanglo nga insenso, kas imbilin ni Yahweh."
Exodus,40,28,Imbitinna ti kurtina iti ruangan ti Tolda.
Exodus,40,29,"Iti sangoanan ti kurtina, inkabilna ti altar a pagpuoran kadagiti sakrifisio. Iti rabaw ti altar, indatonna dagiti sakrifisio a sibubukel a mapuoran ken ti daton a makan, kas imbilin ni Yahweh kenkuana."
Exodus,40,30,Inkabilna ti palanggana iti nagbaetan ti Tolda ken ti altar sana kinargaan iti danum.
Exodus,40,31,"Ditoy ti pagbuggoan da Moises, Aaron ken dagiti annakna kadagiti ima ken sakada."
Exodus,40,32,Agbuggoda tunggal sumrekda iti Tolda ti Dios wenno umasidegda iti altar kas imbilin ni Yahweh ken ni Moises.
Exodus,40,33,Binangon ni Moises ti bengbeng iti aglikmut ti Tolda ken ti altar ket imbitinna ti kurtina iti pagserkan ti paraangan. Inleppas ni Moises ti amin a trabaho.
Exodus,40,34,"Kalpasanna, nagdisso ti ulep a nangkumot iti Tolda ti Dios ket napunno iti makasisirap a lawag ni Yahweh."
Exodus,40,35,"Gapu iti daytoy, saan a makastrek ni Moises iti Tolda."
Exodus,40,36,Sa la yalis dagiti Israelita ti kampoda no agpangato ti ulep manipud iti Tolda.
Exodus,40,37,"No saan nga umalis ti ulep, saanda met nga umalis iti pagkampoanda."
Exodus,40,38,"Iti amin a panagdaliasat dagiti Israelita, kumuykuyog latta ti ulep ti dayag ni Yahweh ken ti gumilgil-ayab nga apuy. Iti aldaw, adda ti ulep iti ngatoen ti Tolda ket iti rabii, adda ti apuy iti isu met la a lugar a makita dagiti tattao."
