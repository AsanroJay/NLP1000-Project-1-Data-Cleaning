Read the Bible
Study Tools
Bible Gateway Plus
Explore More
Store
Ang Halad alang sa pakigda-it o Maayong Relasyon
3 Kon may maghalad ug baka ingon nga halad alang sa pakigda-it [ a ] , kinahanglan nga ang iyang ihalad sa presensya sa Ginoo walay depekto—laki man o baye.
2 Ipatong niya ang iyang kamot diha sa ulo sa baka, ug ihawon niya kini duol sa pultahan sa Tolda nga Tagboanan. Ang dugo niini isablig sa mga pari nga kaliwat ni Aaron palibot sa halaran.
3 Magkuha ang pari ug mga bahin niini nga sunogon isip halad alang sa Ginoo : ang tanang tambok sulod sa ginhawaan sa baka,
4 ang mga batobato apil ang tambok niini, ug ang gamay nga bahin sa atay.
5 Unya sunogon kini sa mga pari nga kaliwat ni Aaron didto sa halaran uban sa halad nga sinunog. Ang kahumot niini nga halad pinaagi sa kalayo makapalipay sa Ginoo .
6 Kon karnero o kanding ang iyang ihalad ingon nga halad alang sa pakigda-it [ b ] ngadto sa Ginoo , kinahanglan nga wala kini depekto—laki man o baye.
7 Kon karnero ang iyang ihalad sa Ginoo ,
8 ipatong niya ang iyang kamot diha sa ulo sa karnero ug ihawon niya kini didto sa atubangan sa Tolda nga Tagboanan. Ug ang dugo niini isablig sa mga pari nga kaliwat ni Aaron palibot sa halaran.
9 Unya mokuha ang pari ug bahin gikan niining halad nga iyang sunogon alang sa Ginoo . Kuhaon niya ang mga tambok, ang tibuok tambok nga ikog nga pinapuok pagkaputol, ang tanan nga tambok sa sulod sa ginhawaan,
10 ang mga rinyon apil ang tambok niini, ug ang gamay nga bahin sa atay.
11 Sunogon sa pari kining tanan didto sa halaran isip halad nga pagkaon. [ c ]
12 Kon kanding ang iyang ihalad sa presensya sa Ginoo ,
13 ipatong niya ang iyang kamot sa ulo sa kanding ug ihawon niya kini didto sa atubangan sa Tolda nga Tagboanan. Ug ang dugo niini isablig sa mga pari nga kaliwat ni Aaron palibot sa halaran.
14 Unya, gikan niining halad magkuha ang pari ug bahin nga iyang sunogon alang sa Ginoo . Kuhaon niya ang tanang tambok sulod sa ginhawaan sa kanding,
15 ang mga batobato apil ang tambok niini, ug ang gamay nga bahin sa atay.
16 Sunogon sa pari kining tanan didto sa halaran isip halad nga pagkaon. Ang kahumot niini makapalipay kaniya. Ang tanang tambok iya sa Ginoo .
17 Ayaw kamo pagkaon ug tambok o dugo. Kini nga mga tulumanon kinahanglan nga tumanon ninyo hangtod sa umaabot nga mga henerasyon, bisan asa kamo magpuyo.