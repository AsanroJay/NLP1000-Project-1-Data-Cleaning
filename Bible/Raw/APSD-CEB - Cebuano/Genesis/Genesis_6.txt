Read the Bible
Study Tools
Bible Gateway Plus
Explore More
Store
Ang Pagkadaotan sa Tawo
6 Unya, midaghan ang mga tawo sa kalibotan, ug daghan silag mga anak nga babaye.
2 Nakita sa mga anak sa Dios [ a ] nga maanyag ang mga babaye. Busa gipangasawa nila si bisan kinsa nga ilang nagustohan.
3 Unya miingon ang Ginoo , “Dili ko tugotan nga mabuhi ang tawo [ b ] hangtod sa kahangtoran tungod kay tawo lang sila. Busa sukad karon magakinabuhi na lang sila ug dili mosobra sa 120 ka tuig.”
4 Niadtong panahona, ug bisan sa misunod pa nga mga panahon, adunay mga Nefilim [ c ] sa kalibotan. Mga kaliwat sila sa mga anak sa Dios nga nakighilawas sa maanyag nga mga babaye. Gamhanan ug bantogan sila.
5 Nakita sa Ginoo nga labihan kadaotan ang mga tawo sa kalibotan, ug kangil-ad ang anaa kanunay sa ilang mga hunahuna.
6 Naguol ang Ginoo nga gibuhat niya ang tawo ug nasubo siya pag-ayo.
7 Busa miingon siya, “Laglagon ko ang tanang mga tawo nga akong gibuhat, apil ang tanang mga mananap sa yuta ug ang mga mananap nga nagalupad, kay naguol ako nga gibuhat ko sila.”
8 Apan may usa ka tawo nga nakapahimuot sa Ginoo , siya mao si Noe.
Si Noe
9 Mao kini ang sugilanon mahitungod sa pamilya ni Noe.
Si Noe diosnon nga tawo. Siya lang ang nagakinabuhi nga matarong sa iyang panahon, ug suod ang iyang relasyon sa Dios.
10 May tulo siya ka anak nga lalaki nga sila si Shem, Ham, ug Jafet.
11 Sa panan-aw sa Dios, daotan gayod ang mga tawo ug nalukop ang kalibotan sa ilang kadaotan.
12 Nakita sa Dios nga daotan na gayod ang mga tawo sa kalibotan tungod kay labihan na gayod kangil-ad ang tanan nilang mga binuhatan.
13 Busa miingon siya kang Noe, “Laglagon ko ang tanang mga tawo. Kay tungod kanila, napuno sa kadaotan ang kalibotan. Laglagon ko sila uban niining kalibotana.
14 Busa Noe, pagbuhat ug arka gamit ang maayong klase sa kahoy, ug buhati kini ug mga kuwarto. Unya pahiri ug alkitran ang sulod ug gawas sa arka.
15 Buhata ang arka nga may gitas-on nga 450 ka piye, [ d ] ang iyang gilapdon 75 ka piye, ug ang iyang gihabugon 45 ka piye.
16 Atopi ang arka, ug inigbutang mo sa dingding, pagbilin ug 18 ka pulgada nga gintang gikan sa atop. Himoang tulo ka andana ang arka, ug butangi ug pultahan sa kilid.
17 Palunopan ko ang kalibotan aron malaglag ang tanan nga may kinabuhi. Mamatay ang tanan nga anaa sa kalibotan.
18 Apan magbuhat ako ug kasabotan kanimo. Mosulod ka sa arka uban ang imong asawa ug ang imong mga anak uban sa ilang mga asawa.
19-20 Pagpasulod usab ug tag-usa ka pares, lalaki ug babaye, sa matag matang sa mga mananap aron mabuhi sila uban kanimo. Moduol kanimo ang duha sa matag matang sa tanang mga mananap nga nagalupad, nagalakaw, ug nagakamang.
21 Pagdala usab sa tanang matang sa pagkaon alang kaninyo ug alang usab sa mga mananap.”
22 Ug gituman ni Noe ang tanan nga gisugo sa Dios kaniya.