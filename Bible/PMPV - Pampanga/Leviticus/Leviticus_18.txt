1 Ngana ning Ginu kang Moises,
2 Sabian mu karing memalen na ning Israel king aku ing Ginung kekayung Dios.
3 E yu pakiapusan ing ugali da ring tau Ehipto nung nu kayu menuknangan king misan a panaun ni ding taung dasan yu Canaan nung nu ra kayu darala ngeni.
4 Pamintuan yu la ding utus ku at daptan yu itang parapat ku kekayu. Aku ing Ginung kekayung Dios.
5 # Neh 9:29; Eze 18:9; 20:11-13; Lc 10:28; Roma 10:5; Gal 3:12. Inya pamintuan yu la ding utus ku. Mika bie ya ing mamintu. Aku ing Ginu .
6 E kayu makipangatawan karing malapit yung kamaganak. Aku ing Ginu .
7 E me sisiran a dangalan # 18:7 King Hebreo: e me papalto kalubasan i tata mu. i tata mu king kapamilatan na ning pamakipangatawan mu king mismung ima mu. E me sisiran a dangalan i ima mu.
8 # Lev 20:11; Deut 22:30; 27:20. E me sisiran a dangalan i tata mu king kapamilatan na ning pamakipangatawan mu king ninuman karing asawa na.
9 # Lev 20:17; Deut 27:22. E ka makipangatawan king kapatad mung babai o king babaing kasing-ibpa mu o kasing-ima mu, maging iti meging kayabe meng meragul king metung a bale o ali me.
10 E ka makipangatawan king ninuman karing anak dang babai ding anak mu; iti makasirang puri keka.
11 E ka makipangatawan king anak nang babai ning asawa nang tata mu, uling kapatad mia naman.
12 # Lev 20:19, 20. E ka makipangatawan king kapatad nang babai ning tata mu, uling dara me.
13 E ka makipangatawan king kapatad nang babai ning ima mu, uling dara mia naman.
14 E ka makipangatawan king asawa nang bapa mu, uling dara mia naman.
15 # Lev 20:12. E ka makipangatawan king manuyang mung babai, uling asawa ne ning anak mu.
16 # Lev 20:21. E ka makipangatawan king bayo mung babai, uling asawa ne ning kapatad mu.
17 # Lev 20:14; Deut 27:23. E ka makipangatawan king anak nang babai o apu ning babaing meging kasese mu, pota deti kamaganak mu la at iti e mayap.
18 E ka malyaring makiasawa king kapatad nang babai ning asawa mu kabang mabie ya pa ing asawa mu.
19 # Lev 20:18. E ka makipangatawan king ninumang babai kabang atin yang regla, uling e ya malinis king kabilian nang anti kanita.
20 # Lev 20:10. E ka makipangatawan king asawa na ning kalupa mung tau, uling midinatan ka.
21 # Lev 20:1-5. E me babie ing ninuman karing anak mung babai para magamit king pamanyamba king dios a i Molek, uling iti kalapastanganan king lagyu na ning kekang Dios. Aku ing Ginu .
22 # Lev 20:13. E ya sukat makipangatawan ing ninumang lalaki king kalupa nang lalaki, uling ing anti kaniti makasumami.
23 # Exo 22:19; Lev 20:15, 16; Deut 27:21. E ya sukat makipangatawan ing ninumang lalaki king kaisanu mang animal. E na naman dapat babie ning babai ing katawan na king metung a animal; ing anti kaniting dapat tune e mayap.
24 E yu dirinatan ing pangatau yu king isanu man kareting dapat, uling makanyan ing depat da ring bansang minuna kekayu. Inya simpa ku la.
25 Mirinatan ya ing bansa king uli na ning e mayap a piniapat da. Inya parusan ku la at isakuil.
26 Ikayu ngan, Israelita ya man o dayuan, sukat kayung tupad karing kautusan ku at panabilin; e yu pakiapusan ing makasumaming depat da.
27 Dinatan de ing gabun ding taung minunang menuknangan king lugal a iti king kapamilatan na ning makasumaming dapat da.
28 Kabud mekiapus kayu king ugali ra, itabi ra kayu king lugal a iti nung makananu ku lang tinabi.
29 Itiwalag ya king balen na ning Dios ing ninumang darapat king kaisanu pa man kareting makasumaming bage.
30 Inya sukat yung tuparan ing inutus ku kekayu, at e yu pakiapusan ing makasumami rang ugali ban e kayu midinatan kareting dapat. Aku ing Ginung kekayung Dios.